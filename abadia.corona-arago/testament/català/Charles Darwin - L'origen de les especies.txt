Quan el llibre L’origen de les espècies va veure la llum, el 1859 a Londres, va provocar una gran commoció en tots els àmbits de la cultura. La seva teoria revolucionària sobre l’evolució natural de les espècies, el fet que l’home procedís d’espècies inferiors i que de sobte existís un vincle que el connectava amb el que pejorativament s’anomenava «animals» no resultava fàcil d’acceptar. Les conclusions sobre les lleis de la vida formulades per Charles Darwin es fonamentaven exclusivament en un posicionament científic i entraven en conflicte amb l’explicació que en donava la religió. En ple segle XXI, el debat entre darwinistes i creacionistes, entre ciència i religió, continua sent de plena actualitat. Per tot això cal llegir aquest llibre, en què trobareu el treball d’un gran científic, d’una ment moderna, que va transformar el nostre món.





Charles Darwin





L’origen de les espècies




ePUB v1.0

Puck 21.06.22





Títol original: On the Origin of Species by Means of Natural Selection, or the Preservation of Favoured Races in the Struggle for Life

Charles Darwin, 1859

Traducció: Santiago Albertí & Constança Albertí, 1982

Edició a cura de Joan Senent-Josa i Montserrat Vallmitjana

Edició digital: Puck (v1.0)

ePUBCat base r1.3





PRÒLEG


Karl Marx li escrivia al seu company Ferdinand de Lasalle, poc després de llegir L’origen de les espècies: «El llibre de Darwin és molt important i em serveix per a recolzar en la ciència natural la lluita de classes a través de la història. Sens dubte, cal suportar el feixuc mètode anglès d’exposició, però, malgrat totes les deficiències, no sols dóna per primera vegada un colp mortal a la ‘teologia’ de les ciències naturals, sinó que explica empíricament el sentit racional d’aquestes». Convindreu que la frase marxiana és brillant, i reflecteix a la perfecció el contingut i l’efecte d’aquest llibre. No sols va ensorrar per sempre una percepció religiosa (i romàntica) de la història natural, sinó que al mateix temps va impregnar de sentit el seu conreu, un sentit no basat en el diletantisme o en l’admiració cap als infinits prodigis de la Creació. Charles Darwin va crear d’alguna manera la Biologia moderna: una ciència laica, aconfessional, destinada a conèixer el perquè de la vida i el lloc que hi ocupa l’home.

Tanmateix, aquest no fou el principal motor de la gestació d’aquesta obra. Res més lluny del Darwin escriptor de L’origen que buscar-se problemes amb la religió. En una famosa carta al seu amic Joseph Hooker, director del jardí botànic de Kew, li confessava astorat: «Estic quasi convençut, i ho dic com si reconeguera un crim, que les espècies no són immutables». Enfront a la visió seràfica de la Creació —d’un equilibri diví, de caire omnipotent i inassequible a la intel·ligència humana—, Darwin combatia el fixisme de les espècies, i proposava que aquestes competien entre elles constantment, que canviaven i que moltes s’extingien. I que el motor d’aquest constant estat de crisi es deia selecció natural: tan sols els individus més aptes aconseguien resistir els embats de la vida i projectar en el temps la seua descendència.

Però aquesta hipòtesi, recolzada per una aclaparadora quantitat de dades, donava, com bé advertia Marx, «un colp mortal a la teologia de les ciències naturals». Des del primer moment, les reaccions dels sectors més conservadors de la societat anglesa foren contràries. Una de les primeres vingué del seu antic professor de geologia Adam Sedgwick, que «havia llegit el llibre amb tant dolor com plaer», a la qual va seguir una de més dura del capità FitzRoy, en què concloïa que «no puc trobar res d’ennoblidor en el pensament de descendre fins i tot del més antic Simi». El capità FitzRoy va publicar a més a més un parell de cartes signades amb el pseudònim de Senex, però en les quals Darwin va reconèixer el seu autor perquè utilitzava els mateixos arguments. Alhora, alguns destacats naturalistes, com Richard Owen, es negaren a acceptar que la selecció natural operara en la naturalesa. Com escriu Janet Browne en la brillant biografia del científic Charles Darwin: the power of place, Owen creia que els organismes desvelaven en la seua anatomia un plànol, i que una força purament mecànica com la selecció natural era del tot inadequada per a explicar-ho. Fins i tot va anar més lluny, i va declarar amb impertinència: «No volem saber el que el senyor Darwin creu o del que està convençut, sinó tan sols allò que pot provar».

Charles Darwin va viure totes aquestes reaccions des de l’angoixa i la intranquil·litat. Afortunadament, va rebre el suport de molts dels seus amics, com ara Charles Lyell o Thomas Henry Huxley. Però ell no era un naturalista à thèse, no havia arribat a aquelles conclusions sobre les lleis de la vida des d’un posicionament de tipus polític o religiós, sinó exclusivament científic. Les repercussions socials lògicament el preocupaven, però ell no podia deixar d’exposar les seues descobertes, tot i que aquestes afectaren gent que respectava, o que fins i tot s’estimava, com ara la seua esposa Emma Wedgwood, profundament religiosa. L’origen de les espècies era un llibre exclusivament científic, però no podia evitar que tinguera vàries lectures, com la que feia el mateix Karl Marx. Si els textos del materialisme filosòfic (encapçalat pel Sistema de la natura del baró d’Holbach) havien estat ben polèmics, tanmateix no havien causat uns danys importants a les tesis religioses, perquè eren llibres exclusivament creats per a soscavar el pensament religiós. En canvi, aquesta obra, sense cap pretensió directa en aquest sentit, va produir un daltabaix complet: a partir del 24 de novembre de 1859 res va ser igual. L’historiador de l’art Ernst Gombrich escriu que hi ha dates que són els claus des d’on es penja el gran tapís de la història. Sens dubte aquesta n’és una.

L’Origen és el resultat de molta dedicació: Darwin duia molts anys treballant en la seua tesi sobre la selecció natural amb la intenció d’escriure un gran tractat que titularia El gran llibre de les espècies. En realitat, havia esmerçat més de vint anys reunint un gavadal immens de proves que recolzaren les seues tesis. La il·luminació l’havia tingut durant la lectura de l’Assaig de la població de Thomas Robert Malthus, com ell mateix reconeix a la seua Autobiografia: «En octubre de 1838 vaig llegir per casualitat, i per a entretenir-me, el llibre de Malthus, i com que estava ben preparat, gràcies a la meua continuada observació del comportament d’animals i plantes, per a copsar la lluita de l’existència que es produeix pertot arreu, vaig pensar de seguida que, en aquestes circumstàncies, les variacions favorables tendirien a ser preservades i les desfavorables a ser destruïdes. Açò donaria com a resultat la formació de noves espècies. Llavors vaig tindre per fi una teoria amb la qual treballar».

Però en 1858 encara no havia publicat ni un sola la línia de la seua teoria. Els motius són llargs i complexos, però eren una mescla de prudència, de rigor i de temença a la repercussió de les seues idees (al «crim», que confessava a Hooker), que fàcilment podien ser declarades herètiques. Per això quan en juny de 1858 va rebre una carta d’Alfred Russel Wallace —un jove investigador que es trobava a Malàisia— on li exposava fil per randa una tesi molt semblant, Darwin va caure en una profunda depressió. També Wallace havia arribat a les mateixes conclusions que ell després de llegir el suggerent assaig de Malthus. Finalment, Darwin i Wallace divulgaren junts les seues idees, en un acte a la Linnean Society que va tindre poca repercussió, fins a l’extrem que quan el president de la societat va realitzar un resum dels fets més significatius que havia deparat aquell any va sentenciar que «no havia estat marcat per cap descoberta impactant d’aquelles que, per així dir-ho, revolucionen l’àrea científica a la qual pertanyen». Però a l’any següent, quan Darwin va publicar un llarg resum de les seues idees que va titular Sobre l’origen de les espècies mitjançant la selecció natural, o la preservació de les races afavorides en la lluita per la vida, la primera edició es va esgotar en unes poques hores, i la segona als pocs dies.

Potser d’haver estat Wallace l’únic descobridor, el «colp» a la teologia natural no haguera estat tan dur, potser no haguera estat «mortal». Wallace era un bon i esforçat naturalista, però no tenia la gran capacitat de treball i de síntesi de Darwin. Tanmateix, la pressió de Wallace el va obligar a retallar el seu tractat, a reescriure una versió divulgativa, no dirigida exclusivament als especialistes. El mateix Darwin reconeixia l’efecte beneficiós que sobre el seu treball havia tingut aquesta necessitat de resumir i sintetitzar el seu projecte inicial: «Un altre element de l’èxit del llibre va ser el seu volum moderat, i això li ho dec a l’aparició de l’assaig de Mr. Wallace; si l’haguera publicat a l’escala que vaig començar a escriure’l en 1856, el llibre hauria estat quatre o cinc vegades més gros que L’origen, i molts pocs hagueren tingut la paciència de llegir-lo». Si a Karl Marx li semblava que per a pair-lo calia «suportar el feixuc mètode anglès d’exposició», el tractat que Darwin tenia originalment preparat molts pocs haurien tingut la paciència o el coratge de llegir-lo. Ans al contrari, en aquesta nova versió Darwin va recuperar el seu estil de la crònica del viatge del Beagle —el seu primer gran èxit «literari»— per tal d’arribar al lector: el to que va emprar era sempre pacient, amb una explicació progressiva, lenta, convincent, dels diferents assumptes tractats; es va prendre el temps per a criticar les pròpies observacions, els seus arguments, per tal de mostrar la seua imparcialitat, i va fer constants referències al lector —interpel·lant-lo— per a mantenir-lo interessat. Per això, alguns estudiosos l’han considerat un dels grans retòrics de la ciència, a l’altura de Galileu —que a més d’un excepcional científic fou un brillant escriptor (en paraules d’Italo Calvino, qui va depurar la llengua toscana).

Aquesta accessibilitat —impròpia en una obra científica, i amb molts pocs precedents—, junt amb el seu contingut polèmic, va fer de L’origen una de les obres més llegides de la història de la ciència. El mateix Darwin ho reconeixia, amb una certa befa: «Ha estat traduït a quasi tots els idiomes europeus, inclús a alguns com l’espanyol, el bohemi, el polonès o el rus». En català s’hagué d’esperar fins a l’any 1982, i en la traducció de Santiago Albertí que mantenim en la present edició; com diu Thomas Glick en l’epíleg, el feroç antidarwinisme de la burgesia catalana va impedir qualsevol temptativa anterior. En aquest sentit cal fer una precisió important: la versió de L’origen que el lector té a les mans és la corresponent a la primera edició, de les sis que va revisar i ampliar Charles Darwin. Aquesta té l’avantatge, front a les següents, de resultar més fresca i espontània, menys carregada de notes i d’epígrafs, ja que Darwin tenia el costum d’anar ampliant els seus llibres amb les rèpliques als seus crítics, cosa que anava enfarfegant progressivament el text de postil·les i rectificacions, i d’algunes digressions del tot innecessàries.

Siga com siga, de segur que Darwin s’hauria sobtat que encara a hores d’ara, dos-cents anys després del seu naixement i cent cinquanta després de la publicació de L’origen, el conflicte entre ciència i religió seguira tan viu. En una carta a Edward Aveling, un jove ateu que més endavant col·laboraria amb Marx, li confessava una absoluta confiança en el poder de la ciència: «Tinc la impressió (correcta o incorrecta) que els arguments dirigits directament contra el cristianisme i el teisme manquen pràcticament d’efecte sobre el públic; i que la llibertat de pensament es veurà millor servida per una gradual elevació de la comprensió humana que acompanya el desenvolupament de la ciència. Per tant, sempre he evitat escriure sobre la religió i m’he circumscrit a la ciència». No obstant això, l’actual reviscolament del creacionisme en Europa i, de manera ben especial, als Estats Units, resulta força inquietant, i d’alguna manera desautoritzen les esperançadores paraules de Darwin. Potser la seua fe en la ciència i «en la gradual comprensió humana» hauria patit un cert desencís en comprovar el poc que hem avançat en aquest conflicte. Hi ha alguna cosa en la naturalesa humana que l’aboca cap a allò sobrenatural, cap al misticisme i la religiositat: massa vegades fa l’efecte que la fe és més poderosa que la raó.

Per tot això cal llegir Darwin. Hi trobareu el treball d’un gran científic que va transformar el nostre món, però també una ment moderna, amb una forma de raonar del tot actual, amb un desig de convèncer, quan no de persuadir, el lector. Més que una lectura, de vegades fa l’efecte d’una conversa, d’una sàvia conversa, a vessar de dades i d’exemples. Darwin frisa per convèncer-nos, per fer-nos canviar de parer, sap que ho té tot en contra —centenars d’anys de tradició religiosa—, però encara així té una absoluta confiança en l’home i en el poder de la raó. Potser siga un dels màxims defensors de la racionalitat i de l’empirisme, amb un profund i indoblegable optimisme en l’espècie humana. Això el fa un clàssic tan entretingut com imprescindible. I una lectura del tot actual.

MARTÍ DOMÍNGUEZ

Universitat de València





CRONOLOGIA


1731 Naixement d’Erasmus Darwin, avi de Charles Darwin. Fou metge i autor de l’obra Zoonomia o les lleis de la vida orgànica (1794-96), on ja s’esbossa la idea de l’evolució. La lectura d’aquesta obra influí en el pensament del jove Darwin.

1809 El dia 12 de febrer neix Charles Robert Darwin a The Mount, la residència familiar de Shrewsbury. La seva mare és Susannah Wedgwood (1765-1817) i el seu pare, metge, Robert Waring Darwin (1766-1848). Lamarck publica a París la seva Filosofia zoològica.

1817 Comença a anar a l’escola primària.

1818 Inicia els seus estudis a la Shrewsbury School, dirigida pel doctor Butler. La seva afecció preferida és la caça.

1820 Neix Herber Spencer.

1822 Neix Gregor Johann Mendel.

1825 Estudis de medicina a la Universitat d’Edimburg. Neix Thomas Henry Huxley.

1826 Darwin llegeix la Zoonomia d’Erasmus Darwin i coneix el zoòleg Grant, difusor de la teoria transformista de Lamarck. Comença a assistir a cursos de geologia i realitza una excursió a peu pel nord del País de Gal·les.

1827 El seu pare li proposa d’estudiar la carrera eclesiàstica com alternativa al seu poc interès i vocació pels estudis de medicina. A la primavera fa un viatge a Irlanda i, després, visita París acompanyat del seu oncle Josiah Wedgwood. Aquests viatges, a part del seu recorregut al voltant del món, seran les seves úniques sortides a l’estranger.

1828 Inicia estudis de Teologia a Cambridge. Coneix el teòleg i botànic John Stevens Henslow (1796-1861).

1829 Mor a París J. B. de Lamarck.

1830 Charles Lyell (1797-1875) publica els Principies of Geology, opera prima de la geologia moderna que exercirà una gran influència en el pensament de Darwin.

1831 A primers d’any aprova l’examen de batxiller en arts (Baccalaureus Artium), que li obre el camí a l’exercici de la professió de pastor de l’Església anglicana. La seva relació amb Henslow s’intensifica i, per mitjà d’aquest mestre en botànica, coneix el geòleg Adam Sedgwick (1785-1872). Darwin realitza diverses excursions científiques per les illes britàniques i pren la resolució d’anar-se’n a l’estranger en una expedició científica. Mentrestant llegeix les descripcions dels viatges d’Alexander von Humboldt, que exerciran en ell una gran influència. Henslow recomana el jove Darwin per ocupar la plaça vacant de naturalista (sense sou) en la fragata H.M.S. Beagle que, sota el comandament del capità FitzRoy i a les ordres del govern britànic, es disposava a iniciar un viatge cartogràfic a Terra del Foc i, després, tornar per les Índies Orientals. Així s’inicia «l’esdeveniment més important» de la seva vida. El dia 27 de desembre el Beagle es fa a la mar a Davenport (Plymouth).

1832 El Beagle fa escala a les illes de Cap Verd, a Brasil (Rio de Janeiro), Uruguai (Montevideo) i Argentina (Buenos Aires, Bahía Blanca i Terra del Foc). Mor el gran naturalista francès Georges Cuvier, autor de la teoria de les catàstrofes, marcadament antievolucionista.

1833 Darwin visita les illes Falkland, explora la Patagònia, Bahía Blanca, Santa Fe i el riu Paraná.

1834 Recorregut i exploració per la Patagònia, estret de Magallanes, illes Falkland i Xile (Chiloé, Valparaíso, Santiago de Xile). Neixen Ernst Haeckel i August Weismann.

1835 Novament a les illes Chiloé i zona xilena. Des de Valparaíso fa un recorregut fins a Santiago travessant els Andes. El juliol arriba a Perú (Iquique, Lima) i el setembre a les illes Galápagos. L’estudi de la fauna i flora d’aquestes illes oceàniques serà determinant en la formulació de la teoria de l’evolució. El 15 de novembre el Beagle arriba a Tahití i el 21 de desembre a Nova Zelanda. Aquest any tenen lloc erupcions volcàniques a l’Osorno, Aconcagua i Coseguina i un important terratrèmol a l’àrea de les ciutats xilenes de Valparaíso i Concepción.

1836 El Beagle visita Sidney (Austràlia), Tasmània, l’arxipèlag Keeling (illes de Cocos) —on Darwin estudia la formació dels esculls de coral—, illa Maurici, Ciutat del Cap, Santa Helena, Ascensió i, remuntant la costa brasilera, inicia el retorn a les illes britàniques. L’arribada serà el 2 d’octubre en el port de Falmouth (Cornualla). El dia 6, de retorn a la casa paterna de Shreswsbury, comença ja a ordenar les seves col·leccions i les seves observacions i notes científiques preses durant el viatge

1837 Trasllada la seva residència a Londres i coneix personalment el gran geòleg britànic Charles Lyell, de qui Darwin s’havia declarat «un seguidor entusiasta». Comença a escriure esborranys sobre l’origen de les espècies. Entrevista amb Alexander von Humboldt.

1838 Darwin comença a tenir constants molèsties de salut que seguiran presents fins a la seva mort. És elegit com a secretari de la Geological Society de Londres. Llegeix el llibre de Thomas Robert Malthus Essay on the Principle of Population (1798), on es formula la teoria que el creixement de la població de la Terra ultrapassaria la producció d’aliments.

1839 El 29 de gener Darwin contrau matrimoni amb Emma Wedgwood (1808-1896). D’aquesta unió naixeran, entre 1839 i 1856, deu fills. Es publica el Viatge d’un naturalista al voltant del món, primer llibre de Darwin.

1840-41 Darwin es ressent de la seva malaltia i compra una casa a Down (comtat de Kent), on es trasllada a viure el 14 de setembre de 1841. Comença a treballar en el manuscrit definitiu sobre els esculls de coral.

1842 Es publica l’obra The Structure and Distribution of Coral Reefs, el primer dels tres llibres de geologia escrits per Darwin entre 1841 i 1846, que li valdran el reconeixement dels geòlegs de l’època. Auguste Comte (1789-1857) publica el Cours de philosophie positive.

1844 Publicació del llibre Geological Observations on the Volcans Islands. El 5 de juliol, Darwin escriu a la seva dona: «Ja tinc enllestit l’esquema de la meva teoria de les espècies». Mor el naturalista francès E.G. Saint-Hilaire. Neix Friedrich Wilhelm Nietzsche.

1845 Alexander von Humboldt comença a publicar la seva magna obra Kosmos (1845-1847).

1846 Publica Geological Observations on South America.

1848 Mor el pare de Charles Darwin. Darwin malalt: freqüenta el sanatori del doctor Gully, a Malvern. Karl Marx i Friedrich Engels publiquen el Manifest del Partit Comunista.

1849 Neix Pelegrí Casanova i Ciurana, anatomista valencià que des de la seva càtedra de la Universitat de València serà una de les figures més destacades de la recepció i difusió del darwinisme. Conegué Haeckel a Jena i hi mantingué correspondència.

1850-54 Treballa en zoologia de crustacis i publica A Monograph of the Subclass Cirripedia (2 vols).

1852 Neix Santiago Ramón y Cajal, que malgrat els seus prejudicis inicials respecte a l’evolució (1876-1880) acabarà assumint, en part, la teoria darwiniana.

1855 Alfred Rusell Wallace (1823-1913), jove naturalista britànic, publica un article a la revista Annals of Natural History on, per primera vegada, s’exposen les idees sobre l’evolució de les espècies per selecció natural.

1856 Wallace escriu a Darwin, que ja havia llegit el seu article publicat a Annals. En la contestació, Darwin assenyala la coincidència amb les seves reflexions sobre el tema, iniciades «vint anys enrere», però que encara no havia confiat a ningú.

1858 La teoria de la selecció natural és presentada a la Linnean Society de Londres simultàneament a un escrit de Wallace que havia enviat al mateix Darwin perquè el publiqués i en el qual també exposava la mateixa idea d’evolució per selecció natural.

1859 El 24 de novembre surt al carrer la primera edició de L’origen de les espècies. L’edició (1.250 exemplars) s’exhaureix el primer dia. La segona edició (3.000 exemplars), s’esgotarà en pocs dies. Mor Alexander von Humboldt.

1860 El 30 de juny se celebrà una memorable sessió de la British Association for the Advancement of Science, a Oxford, on té lloc un agre debat dialèctic entre el bisbe Wilberforce, fervent antievolucionista, i Thomas Henry Huxley, gran partidari i difusor de la teoria darwiniana sobre l’evolució de les espècies. Es publica la primera traducció alemanya de L’origen de les espècies.

1862 Darwin publica el llibre On the Various Contrivances by which Orchids are Fertilised by Insects.

1863 Reunió de naturalistes i metges a Stettin (Alemanya) en la qual Haeckel fa extensiva la teoria darwiniana a l’origen i evolució de l’home. Aquestes idees obren una gran polèmica de ressò internacional en què intervenen combativament les diferents esglésies cristianes defenent el creacionisme. El moviment obrer internacional, d’arrel marxista i bakuninista, comença a divulgar la teoria de l’evolució de les espècies. Neix a Zuera (Saragossa) Odón de Buen, que l’any 1889 ocuparà la primera càtedra d’història natural de la Universitat de Barcelona. Gran difusor del darwinisme, publicarà diferents llibres dedicats a l’ensenyament universitari en els quals es fa ressò de la teoria de l’evolució; les jerarquies eclesiàstiques de Barcelona i la Sagrada Congregació de l’Índex condemnen aquestes obres (1895) demanant-ne la destrucció i la retractació de l’autor. Els fets provoquen un ampli moviment de solidaritat amb Odón de Buen amb manifestacions estudiantils que són reprimides amb violència. Els esdeveniments acaben provocant una crisi de govern a Madrid i la mobilització de l’exèrcit.

1864 Darwin rep la medalla Copley, alta distinció de la Royal Society. Es publica la primera edició francesa de L’origen de les espècies.

1865 Gregor Johann Mendel (1822-1884), el fundador de la genètica, publica el seu escrit fonamental Experiències en plantes híbrides, obra que passa desapercebuda a l’època i que serà «redescoberta» a primers de segle per Hug de Vries, Carl Erich Correns i Erich Tschermak. Primera edició italiana de L’origen de les espècies.

1866 Ernst Haeckel (1834-1919) publica la seva gran obra Generelle Morphologie der Organismen.

1867 Darwin publica al Journal of Linnean Society un treball titulat: The Movements and Habits of Climbing Plants. Karl Marx (1818-1883) publica el primer volum de Das Kapital, obra que Marx volgué dedicar a Darwin. El naturalista anglès rebutjà l’oferiment en una amable carta adreçada a Marx. Josep de Letamendi exposa a l’Ateneu Català les seves idees sobre l’origen de l’home fent una crítica de la teoria darwiniana.

1868 Darwin publica, en dos volums, l’obra The Variation of Animals and Plants Under Domestication.

1870 Joaquim M. Bartrina (1850-1880) comença a divulgar per Catalunya les idees darwinianes en conferències i escrits.

1871 Publicació de The Descent of Man, and Selection in Relation to Sex (2 vols.). Manifest de la Comuna de París.

1872 Publicació de The Expression of the Emotions in Man and Animals.

1874 Ernst Haeckel publica Anthropogenie, assaig sobre la història evolutiva de l’home.

1875 Publicació d’Insectivorous Plants.

1876 Publicació de The Effects of Cross and Self Fertilization in the Vegetable Kingdom. Primera edició castellana d’una obra de Darwin: El origen del hombre. La selección natural y la sexual. Fou traduïda i prologada per Joaquim M. Bartrina, el primer difusor del darwinisme a Catalunya, i va ésser publicada per la Impremta de la Renaixença sense l’autorització dels editors anglesos.

1877 Publicació de The Different Forms of Flowers in Plants of the Same Species. Primera edició castellana d’On the Origin…; El origen de las especies por medio de la selección natural, traduïda per Enrique Godínez (Ed. Perojo, Madrid) i autoritzada per Darwin, que envia una nota manuscrita per a l’edició espanyola. Darwin i Haeckel són nomenats professors honoraris de la Institución Libre de Enseñanza. El geòleg català Jaume Almera publica el llibre Cosmogonia i Geologia, obra apologètica en la qual s’intenta conciliar el creacionisme i la ciència.

1879 Primera edició catalana d’una obra de Darwin: Viatge d’un naturalista alrededor del món, 1831 a 1836. La traducció és de Leandre Pons i Dalmau i fou publicada (fins al capítol XVII) a la Biblioteca del Diari Català, fundat per Valentí Almirall. Aquesta edició és considerada la primera obra científica en llengua catalana de la Renaixença. (Reedició facsímil: Editorial Altafulla/Diputació de Barcelona, Barcelona, 1982). Francesc de Paula Benessat critica Darwin a l’Associació Catalana d’Excursions.

1880 Publicació de The Power of Movement in Plants, en col·laboració amb el seu fill Francis.

1881 Publicació de The Formation of Vegetable Mould, through the Action of Worms, with Observations on their Habits.

1882 El 19 d’abril mor Darwin a Down. El 26 d’abril és enterrat solemnement a l’abadia de Westminster, a pocs metres de la tomba d’Isaac Newton.

JOAN SENENT-JOSA

i MONTSERRAT VALLMITJANA





BIBLIOGRAFIA


Bibliografia de Darwin i primeres edicions als Països Catalans

1839 Journal and Remarks, 1832-1836, vol. III de Narrative of the Surveying Voyages of Her Majesty’s Adventure and «Beagle» (1879: «Viatge d’un naturalista alrededor del món, 1831 a 1836». Trad. de Leandre Pons i Dalmau. Imp. Leopoldo Domènech, Barcelona).

1839-1843 The Zoology of the Voyage of H.S.M. «Beagle» under the Command of Captain Fitzroy during the Year 1832-1836.

1842 The Structure and Distribution and Coral Reefs. Being the First Part of the Geology of the Voyage of the «Beagle».

1844 Geological Observations on the Volcanic Islands Visited during the Voyage of H.M.S. «Beagle».

1846 Geological Observations on South America.

1851-1854 A Monograph of the Fossil Lepadidae, or Pedunculated Cirripeds of Great Britain. A Monograph of the Sub-class Cirripedia, or Pedunculated Cirripeds of Great Britain. A Monograph of the Fossil Balanidae and Verrucidae of Great Britain.

1859 On the Origin of Species by Means of Natural Selection, or the Preservation of Favoured Races in the Struggle for Life (1903: Origen de las Especies. Trad. d’A. López White. Ed. Sempere, València).

1862 On the Various Contrivances by which Orchids are Fertilised by Insects.

1867 The Movements and Habits of Climbing Plants.

1868 The Variation of Animals and Plants Under Domestication, 2 vols.

1871 The Descent of Man, and Selection in Relation to Sex, 2 vols. (1876: El origen del hombre. La selección natural y la sexual. Trad. i pròleg de Joaquim M. Bartrina. Imp. de la Renaixença, Barcelona).

1872 The Expression of the Emotions in Man and Animals (1909?: La expresión de las emociones en el hombre y en los animales. Trad. d’A. López White. Ed. Sempere, València).

1875 Insectivorous Plants.

1876 The Effects of Cross and Self Fertilization in the Vegetable Kingdom.

1877 The Different Forms of Flowcrs on Plants of the same Species.

1880 The Power of Movement in Plants.

1881 The Formation of Vegetable Mould, through the Action of Worms, with Observa tions on their Habits.

JOAN SENENT-JOSA

i MONTSERRAT VALLMITJANA





NOTA SOBRE L’EDICIÓ


La present i primera traducció catalana de The Origin of Species ha estat realitzada a partir de la primera edició anglesa (John Murray ed., Londres) que sortí al carrer el dia 24 de novembre de 1859 amb un tiratge de 1.250 exemplars, que s’exhauriren el mateix dia. En vida de Darwin foren sis, en total, les edicions aparegudes, que l’autor revisà personalment. La tria de la primera edició, a part el seu interès històric únic, és motivada pel fet de presentar de manera més clara i amb més força la teoria darwiniana sobre l’origen i l’evolució de les espècies, ja que en edicions posteriors el mateix Darwin atenuà alguns dels seus arguments en un intent de fer front a certes crítiques que suscità la lectura d’aquesta obra cabdal del pensament modern.

JOAN SENENT-JOSA

i MONTSERRAT VALLMITJANA





L’ORIGEN DE LES ESPÈCIES





INTRODUCCIÓ


Quan em trobava a bord del vaixell de Sa Majestat Beagle, com a naturalista, vaig quedar fortament colpit per certs fets en la distribució dels éssers que habiten a l’Amèrica del Sud i per les relacions geològiques entre els habitants presents i passats d’aquell continent. Em semblà que aquests fets aclarien una mica l’origen de les espècies —aquest misteri de misteris, com ha estat anomenat per un dels nostres més grans filòsofs. De tornada a casa, se m’acudí, el 1837, que potser hom podria escatir alguna cosa sobre aquesta qüestió, tot acumulant i meditant pacientment tota mena de fets que hi tinguessin una possible relació. Després de cinc anys de treball, em vaig permetre d’especular sobre el tema, i de redactar algunes notes curtes; vaig ampliar-les el 1844 en un esbós de conclusions que em semblaven probables: des d’aquest període fins al dia d’avui he perseguit incessantment el mateix objecte. Espero que hom m’excusarà d’entrar en aquests detalls personals, perquè els dono per fer veure que no m’he precipitat pas a arribar a una decisió.

La meva obra és ara gairebé acabada; però ja que em caldran dos o tres anys més per a completar-la, i que la meva salut és lluny d’ésser forta, m’han instat a publicar-ne aquest resum. He estat especialment induït a fer-ho perquè Mr. Wallace, que estudia ara la història natural de l’arxipèlag malai, ha arribat quasi exactament a les mateixes conclusions generals que tinc jo sobre l’origen de les espècies. L’any passat m’envià una memòria sobre aquest tema, amb la petició que la passés a Sir Charles Lyell, el qual la trameté a la Linnean Society, i ha estat publicada al tercer volum del diari d’aquesta societat. Sir C. Lyell i el doctor Hooker, que coneixien el meu treball —el darrer havia llegit el meu esbós de 1844—, m’honoraren en pensar que era aconsellable de publicar, amb l’excel·lent memòria de Mr. Wallace, alguns breus extractes dels meus manuscrits.

Aquest resum que publico ara ha d’ésser necessàriament imperfecte. No puc donar ací referències ni autoritats per als meus diversos judicis; i he de confiar que el lector posi alguna confiança en la meva cura. No hi ha dubte que s’hi deuen haver esmunyit alguns errors, encara que espero haver estat sempre caut en confiar només en bones autoritats. Ací puc donar solament les conclusions generals a què he arribat, amb uns pocs fets il·lustratius, però que espero que bastaran en la majoria dels casos. Ningú no pot creure més assenyada que jo la necessitat de publicar més endavant, detalladament, tots els fets, amb referències, en què han estat basades les meves conclusions; i espero fer-ho en una futura obra. M’adono perfectament que en aquest volum no hi ha a penes cap punt de discussió per al qual no puguin ésser adduïts alguns fets que sovint durien, aparentment, a conclusions directament oposades a aquelles a què he arribat. Un resultat just només pot ésser obtingut establint i sospesant completament els fets i els arguments d’ambdues bandes de cada qüestió; i això no és possible de fer-ho ací.

Lamento molt que la manca d’espai m’impedeixi la satisfacció d’agrair el generós ajut que he rebut de moltíssims naturalistes, alguns d’ells personalment desconeguts per mi. No puc tanmateix deixar passar aquesta avinentesa sense expressar la meva profunda reconeixença al doctor Hooker, que durant els últims quinze anys m’ha ajudat en tot i per tot amb el seu ampli bagatge de coneixements i amb el seu excel·lent judici.

En considerar l’origen de les espècies, és prou concebible que un naturalista, reflexionant sobre les afinitats mútues dels éssers orgànics, sobre llurs relacions embriològiques, llur distribució geogràfica, llur successió geològica i d’altres fets semblants, podria arribar a la conclusió que cada espècie no havia estat pas creada independentment, sinó que descendia, com les varietats, d’una altra espècie. Malgrat tot, tal conclusió, fins i tot si està ben fonamentada, seria insatisfactòria fins que es demostrés com les innombrables espècies que habiten aquest món han estat modificades, a l’extrem d’adquirir aquella perfecció d’estructura i d’adaptació mútua que més justament excita la nostra admiració. Els naturalistes es refereixen contínuament a les condicions externes, com el clima, l’alimentació, etc., com a les úniques possibles causes de variació. En un sentit molt limitat, com veurem més endavant, això pot ésser veritat; però és absurd d’atribuir a les meres condicions externes l’estructura, per exemple, del pigot, amb potes, cua, bec i llengua tan admirablement adaptats per a atrapar insectes de sota l’escorça dels arbres. En el cas de l’herba del vesc, que es nodreix de certs arbres, que té llavors que han d’ésser transportades per certs ocells i que té flors de sexes separats que requereixen absolutament la intervenció de certs insectes per a dur el pol·len d’una flor a l’altra, és igualment absurd d’explicar l’estructura d’aquest paràsit per les seves relacions amb diversos i distints éssers orgànics, pels efectes de condicions externes, o de l’hàbit, o de la volició de la mateixa planta.

Imagino que l’autor de Vestigis de creació diria que, després d’un cert i desconegut nombre de generacions, algun ocell hauria donat naixença al pigot, i alguna planta a l’herba del vesc, i que s’haurien produït tan perfectes com els veiem ara; però aquesta presumpció, no em sembla pas una explicació, perquè deixa, intacte i inexplicat, el cas de les adaptacions mútues dels éssers orgànics a cadascun d’ells i a llurs condicions físiques de vida.

És per tant de la màxima importància d’obtenir una perspectiva clara dels mitjans de modificació i d’adaptació mútua. Al començament de les meves observacions em semblava probable que un acurat estudi dels animals domèstics i de les plantes cultivades oferiria la millor oportunitat d’aclarir aquest obscur problema. No he estat decebut. En aquest i en tots els altres casos sorprenents, he trobat, de manera invariable, que el nostre coneixement, per imperfecte que sigui, de la variació en la domesticitat proporcionava la pista millor i més segura. Gosaria expressar la meva convicció de l’alt valor de semblants estudis, encara que aquests hagin estat deixats de banda molt correntment pels naturalistes.

A partir d’aquestes consideracions, dedicaré el primer capítol d’aquest resum a la variació en la domesticitat. Veurem aleshores que una gran quantitat de modificacions hereditàries és almenys possible; i, cosa tant o més important, veurem com és de gran el poder de l’home en acumular, per mitjà de la seva selecció, les lleugeres variacions successives. Passaré tot seguit a la variabilitat de les espècies en estat natural; però, per desgràcia, em veuré obligat a tractar aquest tema massa breument, ja que només pot ésser tractat com cal donant llargues llistes de fets. Serem capaços, no obstant això, de discutir quines circumstàncies són més favorables a la variació. En el capítol següent tractarem de la lluita per l’existència entre tots els éssers orgànics del món, que deriva inevitablement de llurs grans capacitats de multiplicar-se en proporció geomètrica. Aquesta és la doctrina de Malthus aplicada a la totalitat dels regnes animal i vegetal. Com que potser neixen molts més individus de cada espècie dels que poden sobreviure, i com que, en conseqüència, hi ha una lluita per l’existència sovint repetida, hom dedueix que qualsevol ésser, si varia ni que sigui lleugerament en qualsevol manera que li resulti profitosa, en les complexes i a vegades variables condicions de vida, tindrà més probabilitats de sobreviure i, així, d’ésser seleccionat naturalment. En virtut del fort principi de l’herència, tota varietat seleccionada tendirà a propagar la seva forma nova i modificada.

Aquest tema fonamental de la selecció natural serà tractat amb una certa extensió en el capítol quart; i veurem aleshores com la selecció natural provoca en gran manera, quasi inevitablement, l’extinció de les formes de vida menys perfeccionades, i condueix a allò que he anomenat divergència de caràcter. En el capítol següent discutiré les complexes i poc conegudes lleis de la variació i de la correlació del creixement. En els quatre capítols successius seran exposades les dificultats més paleses i més greus de la teoria: és a dir, en primer lloc, les dificultats de les transicions o la comprensió de com un simple ésser o un simple òrgan poden perfeccionar-se i convertir-se en un ésser altament evolucionat o en un òrgan de construcció elaborada; en segon lloc, el tema de l’instint o la facultat mental dels animals; en tercer, l’hibridisme o la infertilitat de les espècies i la fertilitat de les varietats quan s’encreuen; en quart, la imperfecció del registre teològic. En el capítol següent consideraré la successió geològica dels éssers orgànics a través del temps; a l’onzè i al dotzè, llur distribució geogràfica en l’espai; al tretzè, llur classificació o llurs afinitats mútues, tant en estat de maduresa com en l’embrionari. Al darrer capítol donaré una breu recapitulació de tot el treball i unes poques remarques finals.

Ningú no hauria de sentir-se sorprès pel molt que resta encara inexplicat de l’origen de les espècies i de les varietats, si presta la deguda atenció a la nostra profunda ignorància de les relacions mútues entre tots els éssers que viuen al nostre entorn ¿Qui pot explicar per què una espècie s’estén àmpliament i és molt nombrosa, i per què una altra espècie afí té una extensió reduïda i resulta rara? Així i tot, aquestes relacions són de la màxima importància perquè determinen la prosperitat present i, crec, la modificació i l’èxit futurs de cada habitant d’aquest món. Encara sabem menys de les relacions mútues entre els innombrables habitants del món durant les moltes èpoques geològiques passades de la seva història. Encara que molt queda obscur, i que hi quedarà per molt de temps, no puc tenir cap dubte, després de l’estudi més ponderat i del judici més desapassionat de què sóc capaç, que és errònia l’opinió que manté la majoria dels naturalistes i que jo mateix sostenia anteriorment: és a dir, que cada espècie ha estat creada independentment. Estic plenament convençut que les espècies no són immutables, sinó que aquelles que pertanyen a allò que hom anomena el mateix gènere són descendents lineals d’alguna espècie distinta i generalment extingida, de la mateixa manera que les varietats reconegudes de qualsevol espècie són els descendents d’aquesta espècie. A més a més, estic convençut que la selecció natural ha estat el mitjà principal, però no pas exclusiu, de modificació.





I


VARIACIÓ EN LA DOMESTICITAT

Causes de variabilitat — Efectes de l’hàbit — Correlació de creixement — Herència — Caràcter de les varietats domèstiques — Dificultat de distingir entre varietats i espècies — Origen de les varietats domèstiques a partir d’una o de més espècies — Coloms domèstics, llurs diferències i llur origen — Principi de selecció seguit antigament; els seus efectes — Selecció metòdica i inconscient — Origen desconegut de les nostres produccions domèstiques — Circumstàncies favorables al poder de selecció de l’home

Quan observem els individus de les mateixes varietats o subvarietats de les nostres plantes cultivades i dels nostres animals domèstics des de fa més temps, un dels primers punts que ens crida l’atenció és que difereixen generalment l’un de l’altre molt més que no pas els individus de qualsevol espècie o varietat en estat natural. Quan reflexionem sobre la vasta diversitat de les plantes cultivades i dels animals domèstics, que han anat variant al llarg de totes les èpoques sota els climes i les circumstàncies més diferents, penso que ens veiem portats a concloure que aquesta major variabilitat és simplement deguda al fet que les nostres produccions domèstiques s’han criat sota condicions de vida no tan uniformes com —i en certa manera diferents de— aquelles a què han estat exposades les espècies mare sota la naturalesa. Hi ha també, penso, alguna probabilitat en l’opinió proposada per Andrew Knight, segons la qual aquesta variabilitat podria estar parcialment relacionada amb un excés d’aliment. Sembla bastant clar que els éssers orgànics han d’estar exposats a les noves condicions de vida durant diverses generacions perquè es produeixi una quantitat apreciable de variació; i que, una vegada l’organisme ha començat a variar, continua variant generalment durant moltes generacions. Hom no enregistra cap cas d’un ésser variable que deixi d’ésser-ho sota cultiu o domesticitat. Les nostres plantes cultivades més antigues, com el blat, produeixen encara sovint noves varietats; els nostres animals domèstics més antics són encara capaços de millora o de modificació ràpides.

Hom ha debatut en quin període de la vida actuen generalment les causes de variabilitat, siguin les que siguin; si ho fan durant els períodes primerenc o darrer de desenvolupament de l’embrió, o bé a l’instant de la concepció. Els experiments de Geoffroy St. Hilaire mostren que el tracte antinatural de l’embrió causa monstruositats; i les monstruositats no poden ésser separades de les meres variacions per cap línia clara de distinció. Però jo m’inclino fortament a sospitar que la causa més freqüent de variabilitat pot ésser atribuïda al fet que els elements reproductors mascle i femella han estat afectats abans de l’acte de la concepció. Diverses raons em fan creure això; però la principal és l’efecte remarcable que la captivitat o el cultiu tenen sobre les funcions del sistema reproductor; sistema que sembla ésser, de llarg, més susceptible que qualsevol altra part de l’organisme a l’acció de qualsevol canvi en les condicions de vida. Res no és més fàcil que domesticar un animal, i poques coses són més difícils que fer-lo criar lliurement en captivitat, fins i tot en els molts casos en què mascle i femella estan plegats. Quants animals hi ha que no criaran, encara que visquin molt de temps en un confinament no gaire estret i en llur país natiu! Això es atribuït generalment a instints viciats; però quantes plantes cultivades mostren la màxima ufana, i no obstant això mai o quasi mai no donen llavor! En alguns d’aquests casos hom ha descobert que canvis molt fútils, com una mica més o menys d’aigua en algun període concret de creixement, determinaran que la planta doni llavors o no. No puc entrar ací en els copiosos detalls que he recollit sobre aquest curiós tema; però per mostrar com són de curioses les lleis que determinen la reproducció dels animals en captivitat, em limitaré a esmentar que els animals carnívors, fins i tot els del tròpic, crien en aquest país nostre força lliurement en captivitat, amb l’excepció dels plantígrads, o sia la família dels óssos; mentre que els ocells carnívors, amb alguna rara excepció, quasi mai no ponen ous fèrtils. Moltes plantes exòtiques tenen pol·len totalment inútil, a la manera dels híbrids més estèrils. Veiem per una banda animals domèstics i plantes que, essent sovint febles i malaltissos, crien bastant lliurement en captivitat. Veiem d’altra banda individus que, arrencats de joves de l’estat natural, perfectament domesticats, amb llarga vida i ben sans (podria donar-ne exemples nombrosos), tenen el sistema reproductor tan seriosament afectat per causes desapercebudes que fallen en llur funció. No cal doncs sorprendre’ns perquè el sistema, quan actua en captivitat, no funcioni gaire regularment i produeixi una descendència no exactament igual als progenitors, o variable.

Hom ha dit que l’esterilitat és la ruïna de l’horticultura; quant a aquesta opinió, cal dir que devem la variabilitat a la mateixa causa que produeix l’esterilitat; i la variabilitat és la font dels productes més triats de l’hort. Puc afegir que, de la mateixa manera que alguns organismes criaran molt lliurement sota les condicions més antinaturals (per exemple, el conill i la fura tancats en caixons), mostrant que llur sistema reproductor no n’ha estat afectat, així alguns animals i algunes plantes suporten la domesticitat i el cultiu, i varien molt lleugerament —potser a penes més que en l’estat natural.

Hom podria donar amb facilitat una llarga llista de «plantes boges», terme que els nostres jardiners apliquen a un brot o a una poncella concrets, que de sobte assumeixen un caràcter nou i sovint molt diferent de la resta de la planta. Aitals brots poden ésser propagats per empelts i a vegades per llavors. Aquestes «bogeries» són extremadament rares en la naturalesa, però no ho són gens en el cultiu; i en aquest cas veiem que el tracte donat al progenitor afecta el brot o la poncella, i no pas els òvuls o el pol·len. Però l’opinió de la majoria dels fisiòlegs és que no hi ha una diferència essencial entre una poncella i un òvul en llurs estadis primeríssims de formació; de fet, doncs, les «bogeries» donen suport a la meva opinió que la variabilitat pot ésser atribuïda en gran mesura als òvuls, o al pol·len, o a ambdós, havent estat afectats pel tracte al progenitor abans de l’acte de la concepció. De tota manera, aquests casos demostren que la variació no està relacionada necessàriament, com alguns autors havien suposat, amb l’acte de la generació.

Les plantes nascudes del mateix fruit i les cries de la mateixa ventregada, a vegades difereixen àmpliament les unes de les altres, si bé tant els fills com els pares, com Müller remarcà, han estat exposats aparentment a unes condicions de vida exactament iguals; i això demostra com són de poc importants els efectes directes de les condicions de vida en comparació de les lleis de la reproducció, del creixement i de l’herència. Si l’acció de les condicions hagués estat directa i alguns dels fills haguessin variat, tots ho haurien fet probablement de la mateixa manera. En el cas de qualsevol variació, el fet de jutjar quina part hauríem d’atribuir a l’acció directa de l’escalfor, de la humitat, de la llum, de l’alimentació, etc., és de la màxima dificultat. La meva impressió és que aitals factors han produït un petitíssim efecte directe en els animals, si bé més gran, aparentment, en el cas de les plantes. Des d’aquest punt de vista, els recents experiments de Mr. Buckman amb plantes semblen extremadament valuosos. Quan tots o quasi tots els individus exposats a certes condicions són afectats de la mateixa manera, el canvi que apareix en primer lloc sembla ésser directament degut a aquestes condicions. Així i tot, hom pot demostrar que, en alguns casos, condicions ben diferents produeixen canvis d’estructura similars. No obstant això, una petita quantitat del canvi pot ésser, crec, atribuïda a l’acció directa de les condicions de vida —com en alguns casos: l’augment de mida, a la quantitat d’aliment; el color, a certs tipus d’aliments i a la llum, i potser el gruix del pelatge, al clima.

El canvi de condicions també té una influència decisiva, com s’esdevé, en el període de floració, amb les plantes que són transportades des d’un clima a un altre. L’efecte és més marcat en els animals; trobo, posem per cas, que en l’ànec domèstic els ossos de les ales pesen menys i els de les potes més, en proporció a tot l’esquelet, que els mateixos ossos de l’ànec salvatge; i sospito que aquest canvi pot ésser atribuït amb seguretat al fet que l’ànec domèstic vola molt menys i camina molt més que no pas el seu progenitor salvatge. El gran i heretat desenvolupament de les mamelles de les vaques i de les cabres en els països on hom les munyeix de manera habitual, en comparació de l’estat d’aquests mateixos òrgans a d’altres països, és un altre exemple dels efectes de l’ús. Hom no pot anomenar ni un sol animal domèstic que no tingui en algun país les orelles caigudes; i sembla força probable l’opinió, suggerida per alguns autors, que la caiguda és deguda a la falta d’ús dels músculs de l’orella perquè els animals no són sobresaltats gaire sovint per un perill.

Hi ha moltes lleis que regulen la variació, algunes de les quals poden ésser percebudes obscurament, i que seran esmentades amb brevetat més endavant. Ací només al·ludiré a allò que pot ésser anomenat correlació de creixement. Qualsevol canvi en l’embrió o en la larva implicarà, quasi amb certesa, canvis en l’animal adult. En els monstres, les correlacions entre parts ben distintes són molt curioses; i la gran obra d’Isidore Geoffroy St. Hilaire sobre aquest tema n’ofereix exemples nombrosos. Els criadors creuen que les extremitats llargues estan acompanyades quasi sempre per un cap allargat. Alguns casos de correlació són força capriciosos; així, els gats d’ulls blaus són invariablement sords; el color i les peculiaritats constitucionals van aparellats, cosa de la qual hom pot donar exemples molt remarcables entre els animals i entre les plantes. Dels fets recollits per Heusinger es desprèn que els bens i els porcs blancs són afectats per certes metzines vegetals d’una manera diferent que els individus de color. Els gossos sense pèl tenen dents imperfectes; els animals de pèl llarg i aspre són aptes a tenir banyes llargues o ramificades segons que ha estat afirmat; els coloms calçats tenen pell entre els dits externs; els coloms de bec curt tenen les potes petites i els de bec llarg les tenen grans. Heus ací doncs que, si l’home segueix seleccionant —i per tant augmentant— qualsevol peculiaritat, és quasi segur que inconscientment modificarà d’altres parts de l’estructura, a causa de les misterioses lleis de correlació de creixement.

El resultat de les diverses lleis de variació, bastant desconegudes o obscurament percebudes, és infinitament complex i diversificat. Val la pena d’estudiar curosament els diversos tractats que han estat publicats sobre el tema d’algunes de les nostres plantes cultivades des de més antic, com el jacint, la patata i fins i tot la dàlia, etc.; i és realment sorprenent d’observar els inacabables punts de l’estructura i de la constitució on les varietats i subvarietats difereixen molt lleugerament les unes de les altres. L’organisme sencer sembla haver adquirit plasticitat, i tendeix a separar-se en cert grau del tipus progenitor.

Qualsevol variació que no és heretada no és important per a nosaltres. Però el nombre i la diversitat de les desviacions d’estructura que poden ésser heretades, tant aquelles que tenen una lleugera importància fisiològica com aquelles que la tenen considerable, no té fi. El tractat en dos grans volums del doctor Prosper Lucas és el millor i el més complet sobre el tema. No hi ha un sol criador que dubti com és de forta la tendència a l’herència: llur creença fonamental és que allò que és semblant produeix coses semblants. Només els escriptors teòrics han posat dubtes en aquest principi. Quan una desviació apareix no pas rarament, i la veiem en el pare i en el fill, no podem pas dir que no sigui deguda a la mateixa causa original que actua sobre l’un i l’altre; però, si entre individus aparentment exposats a les mateixes condicions, qualsevol raríssima variació, deguda a alguna extraordinària combinació de circumstàncies, apareix en el pare —per dir-ho així, una vegada entre diversos milions d’individus— i reapareix en el fill, la mera doctrina de les probabilitats quasi ens obliga a atribuir la seva reaparició a l’herència. Tothom deu haver sentit parlar de casos d’albinisme, de pell pigada, de cossos peluts, etc., que apareixen en diversos membres de la mateixa família. I si les estranyes i rares desviacions de l’estructura són en efecte heretades, hom pot admetre lliurement que les desviacions més comunes i menys estranyes poden ésser també heretades. Potser la manera correcta d’abordar tot aquest assumpte seria considerar l’herència de qualsevol caràcter com la regla, i la no-herència com l’excepció.

Les lleis que governen l’herència són força desconegudes. Ningú no pot dir per què la mateixa peculiaritat en diferents individus de la mateixa espècie, i en individus d’espècies diferents, s’hereta en alguns casos i en d’altres no; per què l’infant retira sovint en alguns caràcters al seu avi, o a la seva àvia, o a un avantpassat encara més remot; per què una peculiaritat es transmet sovint d’un sexe a ambdós sexes, o només a un d’ells —en general, però no exclusivament, al sexe igual. Ens sembla un fet de certa importància que les peculiaritats que apareixen en els mascles de les nostres races domèstiques només es transmetin, sovint, de manera exclusiva o en molt major grau, als individus mascles. Una regla molt més important, i que em sembla digna de confiança, és que, sigui quin sigui el període de la vida on la peculiaritat apareix per primera vegada, tendeix a aparèixer en les cries en el període corresponent, si bé a vegades ho fa en un període més primerenc. En molts casos no pot ésser d’altra manera: així, les peculiaritats heretades de les banyes del bestiar boví només podrien aparèixer en les cries quan aquestes fossin gairebé adultes; tothom sap que les peculiaritats del cuc de seda apareixen en els períodes d’eruga o de capoll corresponents. Però les malalties hereditàries i alguns altres fets em fan creure que la regla té una extensió més àmplia, i que quan no hi ha cap raó aparent per la qual la peculiaritat hagi d’aparèixer a una edat determinada, aquella tendeix, no obstant això, a aparèixer en la cria en el mateix període que en el cas del seu pare. Crec que aquesta regla és de la màxima importància per a explicar les lleis de l’embriologia. És evident que aquestes observacions es limiten a la primera aparició de la peculiaritat i no a la seva causa primera, que podria haver actuat sobre els òvuls o sobre l’element mascle; quasi de la mateixa manera que, en el cas de les cries obtingudes per encreuament d’una vaca banyacurta amb un toro banyallarg, la major longitud de les banyes serà deguda clarament, encara que apareixi en èpoques tardanes de la vida, a l’element mascle.

Com que he al·ludit al tema de la reversió, puc referir-me ací a l’afirmació feta sovint pels naturalistes: que les nostres varietats domèstiques, quan tornen a l’estat salvatge, retiren en caràcter de manera gradual però segura al seu tronc originari. Per això ha estat argumentat que, a partir de les races domèstiques, hom no pot fer cap deducció que sigui vàlida per a les espècies en estat natural. M’he esforçat vanament a descobrir a partir de quins factors decisius hom ha fet, tan sovint i tan atrevidament, una tal afirmació. Seria molt difícil de provar-ne la veracitat: podem concloure tranquil·lament que moltes de les varietats domèstiques més fortament caracteritzades no podrien viure, possiblement, en estat salvatge. En molts casos no sabem quin era el tronc originari i, per tant, no podem saber si una reversió quasi perfecta s’havia produït o no. Caldria, per prevenir els efectes de l’encreuament, que només una varietat singular es tornés silvestre en el seu nou entorn. De tota manera, igual que de tant en tant les nostres varietats certament retiren en algun caràcter a les formes ancestrals, no em resulta improbable que, si aconseguíem aclimatar o cultivar durant moltes generacions les diverses races, posem per cas, de cols, en un sòl molt pobre (cas en el qual un cert efecte hauria d’ésser atribuït a l’acció directa del sòl pobre), aqueixes retiressin en major o menor mesura al tronc silvestre originari. Que l’experiment tingués o no tingués èxit, no té gaire importància per a la nostra línia de pensament; per tal com el propi experiment canviaria les condicions de vida. Si pogués ésser demostrat que les nostres varietats domèstiques manifestaven una forta tendència a la reversió, o sia a perdre llurs caràcters adquirits, quan hom les manté en gran nombre sota condicions invariables —contrarestant amb el lliure encreuament i la barreja de les unes amb les altres qualsevol lleugera desviació de l’estructura—, en aquest cas estaria d’acord a afirmar que, a partir de les varietats domèstiques, no podem fer cap deducció vàlida per a les espècies. Però no hi ha ni ombra d’evidència que doni suport a aquesta afirmació: seria oposat a tota experiència d’afirmar que no podríem criar els nostres cavalls de tir i els nostres cavalls de cursa, el bestiar de banyes curtes i el de banyes llargues, les diverses races d’aviram i els vegetals comestibles durant un nombre de generacions quasi infinit. Puc afegir que, quan les condicions de vida canvien en la naturalesa probablement es produeixen variacions i reversions de caràcter; però la selecció natural, com hom explicarà més endavant, determinarà fins a quan seran preservats els nous caràcters produïts així.

Quan observem les races o les varietats hereditàries dels nostres animals domèstics i de les plantes, i les comparem amb espècies molt afins entre si, observem generalment en cada raça domèstica, com ja ha estat remarcat, menys uniformitat de caràcter que en l’espècie veritable. Les races domèstiques de la mateixa espècie també mostren sovint un caràcter en certa manera monstruós; vull dir que, si bé difereixen entre si, i de les altres espècies del mateix gènere, en diversos aspectes sense importància, alguna de les parts difereix sovint extraordinàriament entre les races diverses i encara més quan les comparem amb totes les espècies més afins de la naturalesa. Amb aquestes excepcions (i amb la de la fecunditat perfecte de les varietats quan hom les encreua, tema que serà discutit més endavant), les races domèstiques d’una mateixa espècie difereixen les unes de les altres igual que, i en la majoria dels casos en menor grau que, ho fan les espècies més afins d’un mateix gènere en la naturalesa. Crec que ens cal admetre-ho quan trobem que quasi no hi ha cap raça domèstica, entre els animals o entre les plantes, que no hagi estat classificada per alguns jutges competents com a mera varietat, i per d’altres jutges competents com a descendent d’espècies originàriament distintes. Si existia qualsevol distinció marcada entre les races domèstiques i les espècies, aquesta font de dubte no es repetiria tan perpètuament. Hom ha afirmat amb freqüència que les races domèstiques no difereixen pas les unes de les altres en caràcters de valor genèric. Jo penso que hom podria demostrar que aquesta afirmació és amb prou feines correcta; però els naturalistes divergeixen molt àmpliament a l’hora de determinar quins són els caràcters de valor genèric; essent com són aquestes avaluacions purament empíriques avui dia. A més a més, segons l’opinió sobre l’origen dels gèneres que donaré a continuació, no tenim cap dret a esperar de trobar-nos sovint amb les diferències genèriques de les nostres produccions domèstiques.

Quan intentem d’estimar la quantitat de diferència estructural entre les races domèstiques d’una mateixa espècie, aviat ens trobem plens de dubtes perquè no sabem si descendeixen d’una sola o de diverses espècies-mare. Aquest punt, si pogués ésser aclarit, seria interessant; si hom pogués demostrar, posem per cas, que el gànguil, el gos coniller, el terrier, l’spaniel i el buldog, que com sabem propaguen tan fidelment llur casta, fossin la descendència de qualsevol espècie singular, aleshores aquests fets tindrien un gran pes per a fer-nos dubtar de la immutabilitat de les nombroses espècies naturals estretament afins —per exemple, les de les nombroses guineus— que habiten a diferents indrets del món. Jo no crec pas, com veurem a continuació, que tots els nostres gossos descendeixin d’una sola espècie salvatge, sigui aquesta quina sigui; però en el cas d’algunes races domèstiques hi ha una pressumpta o fins i tot forta evidència a favor d’aquella afirmació.

Hom ha acceptat sovint que l’home ha escollit per a domesticar animals i plantes que tenen una extraordinària tendència inherent a variar i, per tant, a resistir climes diversos. No discutiré que aquesta capacitat s’ha afegit en gran mesura al valor de la majoria de les nostres produccions domèstiques; però, ¿com seria possible que un salvatge sabés quan domesticà un animal per primera vegada, si aquest variaria en les generacions successives i si resistiria altres climes? ¿És que potser la poca variabilitat de l’ase, o la gallina de Guinea o el reduït poder del ren per a resistir l’escalfor, o el del camell per a resistir el fred, han impedit llur domesticació? Jo no puc dubtar que si d’altres animals i plantes, en nombre igual al de les nostres produccions domèstiques i pertanyents a classes i països igualment diversos, fossin arrencats de llur estat natural i es poguessin criar en domesticitat durant el mateix nombre de generacions, variarien per terme mitjà tan àmpliament com han fet les espècies mare de les nostres produccions domèstiques existents.

En el cas de la majoria de les plantes i dels animals domesticats des de més antic, no crec pas que hom pugui mai arribar a una conclusió definitiva sobre si descendeixen d’una o de diverses espècies. L’argument en què es basen principalment aquells qui creuen en la multiplicitat d’origen dels nostres animals domèstics és que en els registres més antics, i en especial en els monuments de l’antic Egipte, trobem una gran diversitat de castes, i que algunes d’aquestes castes s’assemblen molt, potser són idèntiques, a les que encara existeixen avui dia. Encara que es descobrís que aquesta feta era certa d’una manera més estricta i general que el que a mi em sembla del cas, ¿què demostraria si no que les nostres castes van ésser originades allí fa quatre o cinc mil anys? Però les investigacions de Mr. Horner ha convertit en probable, en certa manera, que homes prou civilitzats per a manufacturar terrissa haguessin existit a la vall del Nil fa tretze o catorze mil anys; i ¿qui pretendrà de dir quant de temps abans d’aquestes èpoques remotes, salvatges com els de la Terra del Foc o com els d’Austràlia, que posseeixen gossos semidomèstics, no podien haver existit a Egipte?

Crec que el conjunt de l’assumpte queda vague; no obstant això, i sense entrar ací en detalls, puc afirmar, a partir de consideracions geogràfiques i d’altres tipus, que em sembla altament probable que els nostres gossos domèstics descendeixin de diverses espècies salvatges. Pel que fa als bens i a les cabres, no em puc formar cap opinió. Hauria de pensar, per alguns fets que Mr. Blyth m’ha comunicat sobre els hàbits, la veu, la constitució, etc., del bestiar boví amb gepa de l’Índia, que aquest deriva d’un tronc originari diferent del nostre bestiar europeu; i diversos jutges competents creuen que aquest últim ha tingut més d’un progenitor salvatge. Pel que fa als cavalls, i per raons que no puc explicar ací, m’inclino ple de dubtes a creure, en oposició a diversos autors, que totes les races descendeixen d’un sol tronc salvatge. Mr. Blyth, l’opinió del qual jo hauria de tenir en compte més que quasi qualsevol altra pel seu gran i variat bagatge de coneixements, pensa que totes les castes d’aviram procedeixen del gall salvatge indi (Gallus bankiva). I respecte als ànecs i als conills, les castes dels quals difereixen notablement les unes de les altres en estructura, no dubto pas que tots ells descendeixen de l’ànec salvatge comú i del conill de bosc.

La doctrina de l’origen de les nostres diverses races domèstiques a partir de troncs originaris distints ha estat portada per alguns autors a extrems absurds. Aitals autors creuen que tota raça que criï sense variació, per molt lleugers que fossin els seus caràcters distintius, ha tingut el seu prototipus salvatge. D’aquesta manera haurien d’haver existit com a mínim una vintena d’espècies de bestiar boví salvatge, el mateix nombre per les ovelles, i diverses espècies de cabres, només a Europa, i algunes més a la Gran Bretanya. Un autor creu que ací, a la Gran Bretanya, existien onze espècies peculiars d’ovella! Quan tenim en compte que la Gran Bretanya avui dia té amb prou feines un mamífer peculiar, i França només en té alguns que difereixen dels d’Alemanya, i a la inversa, i que el mateix passa a Hongria, a Espanya, etcètera, però que, per altra banda, cadascun d’aquests regnes té castes diverses i peculiars de bestiar boví, oví, etc., hem d’admetre que moltes castes domèstiques han estat originades a Europa. ¿D’on podrien per tant haver derivat, si aquests països no posseïssin un nombre d’espècies peculiars que fessin de troncs originaris? El mateix passa a l’Índia. Fins en el cas dels gossos domèstics d’arreu del món, que admeto totalment que és probable que descendeixin de diverses espècies salvatges, no dubto que hi ha hagut una quantitat immensa de variació heretada. ¿Qui pot creure que animals molt semblants al gànguil italià, al gos coniller, al buldog, a l’spaniel Blenheim, etc. —tan diferents de tots els cànids salvatges—, hagin existit mai lliurement en estat natural? Hom ha dit sovint i amb poc rigor que totes les nostres races de gos han estat produïdes per l’encreuament d’algunes espècies originàries; mitjançant l’encreuament, emperò, podem obtenir formes només en certa manera intermèdies entre llurs progenitors; i si expliquem l’existència de les nostres diverses races domèstiques per aquest procediment, hem d’admetre que les formes més extremes, com el gànguil italià, el gos coniller, el buldog, etc., existien abans en estat salvatge. A més a més, la possibilitat d’obtenir races distintes per encreuament ha estat molt exagerada. No hi ha dubte que una raça pot ésser modificada per mitjà d’encreuaments ocasionals, si és ajudada per la selecció acurada d’aquells individus mestissos que presentin qualsevol caràcter desitjat; però amb prou feines puc creure que hom pugui obtenir entre dues races o espècies extremadament diferents una raça que en sigui quasi intermèdia. Sir J. Sebright féu experiments especialment adreçats a aquest objecte i hi va fracassar. Les cries del primer encreuament de dues races pures són moderadament, i en alguns casos (com ho he vist en el dels coloms) extremadament, uniformes, i tot sembla prou senzill; però quant aquests mestissos s’encreuen entre ells durant diverses generacions, amb prou feines dues de les cries seran semblants entre si, i aleshores es fa evident la gran dificultat —o més aviat la total esterilitat— d’aquesta tasca. Una raça intermèdia entre dues races molt distintes no podria certament ésser obtinguda sense una cura immensa i una selecció llargament continuada; ni puc trobar un sol cas de raça permanent que hagi estat formada per aquest procediment.

Sobre les races del colom domèstic

Per tal com crec que sempre és millor d’estudiar algun grup concret, he triat deliberadament el dels coloms domèstics. N’he recollit de totes les races que he pogut comprar o obtenir i he estat molt amablement afavorit amb peces dissecades de diverses parts del món, especialment per l’honorable W. Elliot de l’Índia i per l’honorable C. Murray de Pèrsia. Hom ha publicat molts tractats en diferents llengües sobre els coloms, i alguns d’ells són molt importants i de considerable antiguitat. M’he relacionat amb diversos criadors eminents i hom m’ha permès d’entrar a dos Clubs del Colom a Londres. La diversitat de races és una cosa colpidora. Compareu el colom missatger anglès i el tumbler caracurt i veureu la meravellosa diferència entre llurs becs, que implica les corresponents diferències entre llurs cranis. El colom missatger, i més especialment el mascle, també és remarcable pel meravellós desenvolupament de la carúncula del seu cap, cosa que s’acompanya de pestanyes fantàsticament allargades, de grans orificis externs en els narius, i d’una gran fissura bucal. El tumbler caracurt té el perfil del bec quasi igual que el d’un pinsà, i el tumbler comú té el costum estrictament heretat de volar a gran altura en esbarts compactes i de fer tombarelles a l’aire. El colom runt és un ocell de mida gran, amb un bec llarg i massís i amb les potes grosses; algunes subraces de runt tenen el coll llarguíssim, d’altres tenen llarguíssimes les ales i la cua, i d’altres tenen la cua singularment curta. El colom barb és afí al colom missatger anglès, però, en lloc de tenir el bec molt llarg, el té curt i rabassut. El colom gavatxut té el cos, les ales i les potes molt allargats; i el seu pap enormement desenvolupat, del qual es vanagloria tot inflant-lo, bé pot provocar l’astorament o la riallada. El turbit té el bec molt curt i cònic, i una filera de plomes invertides dessota el pit; i té, a més, el costum d’inflar lleugerament i contínua la part superior de l’esòfag. El colom de caputxa té les plomes de darrere del coll tan capgirades que formen una caputxa, i en proporció a la seva mida, té les plomes de la cua i les de les ales molt allargades. El trompeter i el rialler, tal com llurs noms ho expressen, produeixen un parrup molt diferent del de les altres races. El colom de cua ampla té trenta o fins i tot quaranta plomes pennes de la cua —enlloc de tretze o catorze, com és el nombre habitual per a tots els membres de la gran família dels coloms— i manté aquestes plomes ben separades i tan erectes que en l’ocell de bona qualitat el cap i la cua es toquen; té, en canvi, la glàndula oleosa totalment atrofiada. Hom hauria pogut especificar diverses altres races no tan distintes.

Pel que fa a l’esquelet de les diverses races, el desenvolupament dels ossos de la cara difereix enormement entre les unes i les altres tant en la llargada i l’amplada com en la curvatura. La forma i també l’amplada i la longitud de la mandíbula inferior varien d’una manera molt remarcable. Varia el nombre de vèrtebres caudals i sacres a l’igual que el nombre de costelles, llur amplada relativa, i la presència d’excrescències. La mida i la forma de les obertures de l’estèrnum són molt variables; com ho són el grau de divergència i la mida relativa dels dos braços de la fúrcula. L’amplada proporcional de l’obertura bucal, la longitud proporcional de les pestanyes, la dels narius i la de la llengua (no sempre en estricta correlació amb la longitud del bec), el volum del pap i el de la part superior de l’esòfag, el desenvolupament i l’atròfia de la glàndula oleosa, el nombre de plomes rèmiges i rectrius, la longitud relativa de la cua i de les ales entre elles i en proporció a tot el cos, la longitud relativa de les potes i la dels peus, el nombre d’escates dels dits de les potes, i el desenvolupament de la pell entre ells, són tots punts variables de l’estructura. El període d’adquisició del plomatge definitiu és variable, com ho és l’estat del plomissol que revesteix els ocellets quan surten de l’ou. Varien la forma i la mida dels ous. La manera de volar difereix remarcablement, com ho fan la veu i la disposició en algunes races. I per acabar, en algunes races, el mascle i la femella han arribat a diferir lleugerament l’un de l’altra.

En conjunt, hom podria escollir com a mínim una vintena de coloms que, si fossin presentats a un ornitòleg tot dient-li que eren ocells salvatges, serien classificats per ell, crec, com a espècies pures. A més, no crec pas que cap ornitòleg posés el colom missatger anglès, el tumbler caracurt, el runt, el barb, el gavatxut i el colom de cua ampla dins el mateix gènere; molt especialment perquè hom podria mostrar-li, en cadascuna d’aquestes races, diverses subraces heretades sense variació, que potser ell anomenaria espècies.

Tot i ésser tan grans les diferències entre les races de coloms, estic plenament convençut que l’opinió comuna dels naturalistes és correcta, és a dir, que totes descendeixen del colom roquer (Columba livia), incloent sota aquest terme diverses races i subespècies geogràfiques que varien entre elles en aspectes molt insignificants. Per tal com diverses de les raons que m’han portat a aquesta creença són en certa manera aplicables a d’altres casos, les exposaré breument ací. Si les diverses races no són pas varietats i no procedeixen del colom roquer, deuen procedir com a mínim de set o vuit troncs originaris, ja que és impossible d’obtenir les races domèstiques actuals per encreuament d’un nombre inferior: per exemple, ¿com podríem obtenir un colom gavatxut per encreuament de dues races, si cap dels troncs progenitors no tingués el característic i enorme pap? Els presumptes troncs originaris deuen haver estat tots ells coloms roquers, és a dir, que no feien el niu als arbres ni s’hi posaven de bon grat. Però a més de la C. livia, amb les seves subespècies geogràfiques, hom coneix només dues o tres espècies més de coloms roquers; i aquestes no tenen cap dels caràcters de les races domèstiques. Per tant, els presumptes troncs originaris encara haurien d’existir en els països on van ésser domesticats en un principi, i haurien d’ésser encara desconeguts pels ornitòlegs —les quals coses em semblen improbables considerant la mida, els hàbits i els caràcters remarcables dels coloms—, o haurien d’haver-se extingit en llur estat salvatge. Però els ocells que fan el niu en els cingles i els bons voladors no és fàcil que siguin exterminats; i el colom roquer comú, que té els mateixos hàbits que les races domèstiques, no està exterminat, ni tan sols en diverses de les més petites illetes britàniques ni en les riberes de la Mediterrània. Per això, el suposat extermini de tantes espècies d’hàbits similars al del colom roquer em sembla una presumpció molt aventurada. És més: diverses de les abans anomenades races domèstiques han estat transportades a tots els llocs del món i, per tant, algunes d’elles deuen haver estat portades de bell nou a llur país d’origen; però cap d’elles no s’ha tornat mai salvatge o feréstega, si bé el colom de colomar —que és el colom roquer en un estat lleugerament alterat— s’ha tornat feréstec en alguns llocs. I encara més: tota experiència recent indica que és dificultosíssim d’aconseguir que un animal salvatge criï lliurement en domesticitat; si bé, segons la hipòtesi de l’origen múltiple dels nostres coloms, hom hauria d’acceptar que un mínim de set o vuit espècies van ésser tan completament domesticades en èpoques remotes per homes semicivilitzats que eren molt prolífiques en captivitat.

Un argument que a mi em sembla de molt de pes i aplicable a diversos altres casos és que les races abans esmentades, si bé en general s’assemblen en constitució, costums, veu, coloració i en la majoria de parts de llur estructura, al colom roquer salvatge, tenen en canvi altres parts de llur estructura certament molt anormals: podem cercar debades per tota la gran família dels colúmbids, un bec com el del colom missatger anglès, el del tumbler caracurt o el del colom barb, plomes girades com les del colom de caputxa, un pap com el del colom gavatxut o pennes de la cua com les del colom de cua ampla. Heus ací, doncs, que hom hauria d’admetre no tan sols que l’home semicivilitzat reeixí a domesticar completament diverses espècies, sinó que, a més, fos per casualitat o expressament, trià espècies extraordinàriament anormals i que aquestes mateixes espècies esdevingueren des d’aquell temps extingides o desconegudes. Tantes estranyes contingències em semblen altament improbables.

Alguns fets, pel que fa a la coloració dels coloms, bé mereixen d’ésser considerats. El colom roquer és d’un blau pissarrós i la seva part caudal és blanca (mentre que la subespècie índia, C. intermedia de Strickland, la té blavosa); la cua té una franja fosca en el seu extrem i la base de les plomes externes perfilada de blanc; les ales tenen dues franges negres; algunes races semidomèstiques i d’altres aparentment salvatges tenen a les ales, a més de dues franges negres, unes clapes també negres. Aquestes diverses característiques no apareixen plegades en cap de les altres espècies de tota la família. Al contrari, en cadascuna de les races domèstiques, considerant-ne els ocells de raça pura, totes les característiques esmentades —àdhuc la vora blanca de les plomes pennes externes de la cua— coincideixen a vegades, perfectament desenvolupades. A més a més, quan hom encreua dos ocells que pertanyin a dues races diferents i cap dels quals no presenti una de les marques anomenades anteriorment, les cries mestisses adquireixen, fàcilment i de sobte, aquelles marques. Per exemple, vaig encreuar alguns coloms de cua ampla totalment blancs amb alguns coloms barbs totalment negres, i van sortir-ne ocells clapats de marró i ocells negres. Vaig encreuar altra vegada les cries entre elles i, aleshores, un nét del colom de cua ampla blanc i del colom barb negre tingué un color blau tan bonic —amb la part caudal blanca, la doble franja negra de les ales, i les pennes de la cua barrades i vorejades de blanc— com qualsevol colom roquer salvatge! Podem comprendre aquests fets pel principi ben conegut de la reversió a caràcters ancestrals, si totes les races domèstiques han descendit del colom roquer. Però si neguem això, hem de fer alguna de les dues suposicions següents, altament improbables. O bé, en primer lloc, tots els diversos troncs d’origen imaginables tenien la mateixa coloració i les mateixes característiques que el colom roquer salvatge —encara que cap de les espècies existents ho manifestin així—, de manera que en cadascuna de les races separades hi hagués la tendència a retirar als mateixos colors i caràcters; o, en segon lloc, totes i cadascuna de les races —fins les més pures— s’han encreuat amb el colom roquer cada dotze o com a màxim vint generacions. I dic cada dotze o vint generacions perquè no coneixem cap fet que s’oposi a la creença que una cria no pot mai retirar a un avantpassat anòmal si els separen un major nombre de generacions. En una raça que hagi estat encreuada una sola vegada amb una raça diferent, la tendència a retirar a qualsevol caràcter derivat d’aquest encreuament s’anirà fent de manera natural cada vegada més petita, perquè en cada generació successiva quedarà menys sang de la raça diferent. Però quan no hi ha hagut cap encreuament entre races distintes i ambdós pares tenen tendència a retirar a un caràcter que ha estat perdut en alguna generació prèvia, aquesta tendència —encara que vegem fets que indiquin el contrari— pot ésser transmesa sense disminució durant un nombre indefinit de generacions. Aquests dos casos distints són sovint confosos en els tractats sobre l’herència.

Finalment, els híbrids o mestissos entre totes les races domèstiques del colom són perfectament fecundes. Puc assegurar això per les meves pròpies observacions, fetes amb aquest propòsit, de les races més distintes. Ara bé: és molt difícil, i potser impossible, d’obtenir una descendència híbrida de dos animals totalment diferents, encara que siguin animals perfectament fecunds. Alguns autors creuen que la domesticació continuada llargament elimina aquesta forta tendència a l’esterilitat: penso, per la història del gos, que hi ha una certa probabilitat en aquesta hipòtesi si és aplicada a espècies molt afins, si bé no hi ha un sol experiment que l’aboni. Però estendre la hipòtesi fins a suposar que espècies tan diferents en origen com ho són ara el colom missatger, el tumbler, el gavatxut i el de cua ampla, donarien inter se cries perfectament fèrtils, em sembla que és precipitar-se en extrem.

No em queda cap dubte que, per raons diverses considerades en conjunt (és a dir, per la improbabilitat que l’home tingués al començament set o vuit espècies de colom per a fer-les criar lliurement en domesticitat; que aquestes presumptes espècies fossin desconegudes en estat salvatge i que no es tornessin mai feréstegues; que tinguessin caràcters molt anormals en certs aspectes als de tots els altres colúmbids, però molt semblants en la majoria dels aspectes al colom roquer; que el color blau i les marques diverses apareguessin ocasionalment en totes les races, tant en les encreuades com en les pures; i que les cries mestisses fossin perfectament fèrtils), totes les nostres espècies domèstiques descendeixen de Columba livia amb les seves subespècies geogràfiques.

A favor d’aquesta opinió puc afegir, en primer lloc, que la C. livia —o colom roquer— ha pogut ésser domesticada a Europa i a l’Índia, i que concorda en els seus hàbits i en la majoria de punts de la seva estructura amb totes les races domèstiques. En segon lloc, encara que un colom missatger anglès o un tumbler caracurt difereixen moltíssim del colom roquer en certs caràcters —i més si comparem diverses subraces d’aquestes races i especialment aquelles obtingudes a diferents països—, podem fer una gradació quasi perfecta entre els dos extrems d’estructura. En tercer lloc, els caràcters que són més distintius de cada raça, com per exemple la barballera i la longitud del bec del colom missatger, la curtedat del del tumbler, i el nombre de pennes de la cua del colom de cua ampla, són eminentment variables dins de cada raça; i l’explicació d’això serà òbvia quan arribem a parlar de la selecció. I en quart lloc, els coloms han estat vigilats i atesos amb màxima cura i han estat estimats per moltes persones. Han estat domesticats durant milers d’anys en diverses parts del món; el primer registre de coloms del que hom té notícia és de la cinquena dinastia egípcia, cap a l’any 3000 a. C., segons em digué el professor Lepsius; però Mr. Birch m’informa que els coloms apareixen en una llista de plats de la dinastia prèvia. En temps dels romans, ens diu Plini, hom pagava pels coloms preus elevadíssims; «és més, hom ha arribat a tal punt que poden ésser enumerats llur ascendència i llur raça». Els coloms van ésser molt valorats per Akber Khan a l’Índia, cap a l’any 1600; la cort mai no tenia menys de vint mil coloms. «Els monarques d’Iran i Turan li enviaren alguns ocells raríssims», i, continua l’historiador de la cort, «Sa Majestat, mitjançant l’encreuament de races, mètode que abans mai no havia practicat, les ha millorades de manera astoradora». Més o menys en el mateix període els holandesos eren tan fanàtics dels coloms com ho eren els antics romans. La importància cimera d’aquestes consideracions per a explicar la immensa quantitat de variació que han sofert els coloms, esdevindrà òbvia quan tractem de la selecció. Aleshores veurem, també, com és que les races tenen sovint un caràcter en certa manera monstruós. També és una circumstància favorabilíssima, per a l’obtenció de races distintes, que el colom mascle fàcilment fa parella de per vida amb una sola femella i que, per tant, races diferents poden estar plegades en el mateix colomar.

He discutit l’origen probable dels coloms domèstics amb una extensió certa però insuficient. Quan vaig tenir coloms per primera vegada i vaig observar-ne les diverses castes, sabent-ne la reproducció fidel, vaig trobar tanta dificultat a creure que podien haver procedit d’un progenitor comú a totes elles com en trobaria qualsevol naturalista per a arribar a una conclusió semblant pel que fa a moltes espècies de pinsà, o a d’altres extensos grups d’ocells, en la naturalesa. Una circumstància m’ha colpit molt; és a dir, que tots els criadors de diversos animals domèstics i tots els cultivadors de plantes amb els quals he conversat o els llibres dels quals he llegit estan fermament convençuts que les diverses races de què tenen cura descendeixen de tantes altres espècies originàriament distintes. Pregunteu, com jo ho he fet, a un cèlebre criador de bestiar vaquí Hereford si el seu bestiar no podria haver descendit del de banyes llargues, i se’n riurà de vosaltres despectivament. No m’he trobat mai amb un criador de coloms, d’aviram, d’ànecs o de conills que no estigués plenament convençut que cada raça principal descendia d’una espècie distinta. Van Mons, en el seu tractat sobre pomes i peres, diu que no creu en absolut que les diverses menes, com per exemple la Ribston-pippin o la Codlin-apple, poguessin haver procedit mai de les llavors del mateix arbre. Hom podria citar innombrables exemples. L’aplicació, crec jo que és ben senzilla: després de llargs estudis, ells han quedat fortament impressionats per les diferències entre les diverses races; i, encara que saben bé que cada raça varia lleugerament —ja que guanyen llurs premis per haver seleccionat les lleugeres diferències—, ignoren tots els arguments generals i refusen de reunir en llur imaginació les petites variacions que s’han acumulat durant les múltiples generacions successives. Els naturalistes, que coneixen les lleis de l’herència molt menys que no pas els criadors, i que no en saben pas més que ells pel que fa als lligams intermedis de les llargues línies de descendència, admeten, no obstant això, que moltes de les nostres races domèstiques descendeixen dels mateixos progenitors. ¿No podrien, doncs, aprendre una lliçó de cautela quan es burlen de la idea que les espècies en estat natural podrien ésser descendents lineals d’altres espècies?

Selecció

Anem ara a considerar breument els passos pels quals hom ha produït les races domèstiques, sigui a partir d’una sola o de diverses espècies afins. Alguns pocs efectes podrien, potser, ésser atribuïts a l’acció directa de les condicions externes de vida i alguns altres a l’hàbit, però seria un home temerari el qui atribuís a aitals circumstàncies les diferències entre el cavall de tir i el de cursa, entre el gànguil i el gos coniller, entre el colom missatger i el tumbler. Una de les característiques més remarcables de les nostres races domèstiques és que hi veiem l’adaptació no certament per al benefici de l’animal o de la planta, sinó per a l’ús o el caprici de l’home. Algunes variacions que li són útils han aparegut probablement de sobte o en un sol pas; per exemple, molts botànics creuen que el cardó de paraire Dipsacus fullonum, amb uns ganxos que hom no pot combatre amb cap estri mecànic, és tan sols una varietat del Dipsacus silvestre i que la variació podria haver-se produït de sobte en una planta de planter. És probable que passés el mateix amb el gos turnspit, com sabem que ha passat amb l’ovella ancon. Però quan comparem el cavall de tir i el de cursa, el dromedari i el camell, les diverses races d’ovella adequades al terreny cultivat o a la pastura de muntanya, amb la liana d’una raça bona per a un propòsit i la d’una altra raça bona per a un altre propòsit; quan comparem les diverses races de gossos, cadascuna d’elles útil per a l’home per raons tan diferents; quan comparem el gall de brega, tan pertinaç en la batalla, amb d’altres races tan poc batusseres, amb les «ponedores perpètues» que mai no els ve malament de seure, i amb la raça bantam tan petita i elegant; quan comparem la multitud de plantes agrícoles, culinàries, d’horta o de jardí, utilíssimes per a l’home en diverses estacions i per a propòsits diversos, o tan boniques als seus ulls, crec que hem de veure quelcom més que una mera variabilitat. No podem suposar que totes les races van ésser produïdes de sobte tan perfectes i útils com nosaltres les veiem avui dia; de fet, sabem que en molts casos aquesta no ha estat pas llur història. La clau és el poder de l’home per a la selecció acumulativa: la naturalesa ofereix variacions successives i l’home les augmenta en les direccions que li són útils. En aquest sentit hom pot dir que l’home ha fet, per ell mateix, races útils.

El gran poder d’aquest principi de selecció no és pas hipotètic. És cert que diversos dels nostres criadors eminents, i amb el temps d’una sola vida, han modificat en gran mesura algunes races d’ovelles i de bestiar boví. Per a adonar-nos plenament del que han fet és quasi imprescindible de llegir diversos dels molts tractats dedicats a aquest tema, i d’inspeccionar els animals. Els criadors parlen habitualment de l’organisme animal com quelcom totalment plàstic que no poden modelar quasi bé a llur gust. Si tingués prou espai, podria citar nombrosos passatges en aquest sentit d’autoritats altament competents. Youatt, que estava probablement més ben familiaritzat amb les obres dels agricultors que qualsevol altre individu i que va ésser un bon coneixedor dels animals, parla del principi de la selecció com «el que permet a l’agricultor no tan sols de modificar el caràcter de les seves produccions sinó de canviar-les completament. És la vareta màgica amb la qual pot donar vida a qualsevol forma i modelar-la com més li agradi». Lord Somerville, parlant del que els criadors han fet per les ovelles, diu: «Sembla com si haguessin dibuixat amb guix en una paret, una forma perfecta en ella mateixa, i li haguessin donat vida». El criador més experimentat, Sir John Sebright, solia dir pel que fa als coloms que ell «produiria qualsevol ploma determinada amb tres anys però que li portaria sis anys d’obtenir el cap i el bec». A Saxònia la importància del principi de selecció, respecte de l’ovella marina, és tan reconeguda que els homes l’exerceixen com si es tractés d’un ofici: les ovelles són col·locades sobre una taula i són estudiades com ho seria un quadre per un perit; això es fa tres vegades amb un interval de mesos i en cadascuna d’elles hom marca i classifica les ovelles perquè les millors puguin finalment ésser seleccionades per a la criança.

El que han fet realment els criadors anglesos queda provat pels enormes preus que hom paga pels animals de bona ascendència, i pel fet que aquests són exportats a quasi tots els llocs del món. Generalment la millora no és deguda en absolut a l’encreuament de races diferents; tots els millors criadors s’oposen fortament a aquesta pràctica excepte algunes vegades, si es fa entre espècies estretament afins. I quan l’encreuament ha estat realitzat, una selecció rigorosíssima és encara més necessària que en els casos ordinaris. Si la selecció consistís merament a separar alguna varietat molt distinta i a fer-la criar, el principi seria tan obvi com ociós de fer-ne esment; però la seva importància consisteix en el gran efecte que hom produeix per l’acumulació, en una direcció determinada i durant generacions successives, de diferències absolutament inapreciables per a un ull inexpert, diferències que jo vaig intentar de copsar endebades. Entre mil homes no n’hi ha cap amb l’agudesa de vista i el discerniment necessari per a esdevenir un criador eminent. Si estigués dotat d’aquestes qualitats, estudiés el tema durant molts anys i li dediqués tota la seva vida amb una perseverança a tota prova, ho aconseguiria i podria fer grans millores; si alguna d’aquestes qualitats li manqués, fracassaria amb tota seguretat. Pocs hi ha que estiguin disposats a creure en la capacitat natural i els anys de pràctica que calen per a ésser ni que sigui un experimentat criador de coloms.

Els mateixos principis són seguits pels horticultors, però en aquest cas les variacions són sovint més accentuades. Ningú no suposa que les nostres produccions més triades hagin estat produïdes per una única variació del tronc d’origen. Tenim proves que en alguns casos no ha estat així, i hom n’ha guardat dades exactes; d’aquesta manera i per donar un exemple insignificant, podem citar la mida contínuament en augment de la grosella comuna. Observem una millora astoradora en moltes de les flors dels floristes d’avui dia quan les comparem amb dibuixos fets fa només vint o trenta anys. Un cop una raça de plantes ha estat ben establerta, els productors de llavors no cullen les plantes millors sinó que simplement passen per llurs planters i n’arrenquen les «entremaliades», com ells anomenen les plantes que es desvien del tipus desitjat. Amb els animals aquest tipus de selecció de fet se segueix perquè gairebé ningú és tan descurat com per a deixar que els seus pitjors animals tinguin cries.

Pel que fa a les plantes, hi ha una altra manera d’observar els efectes acumulats de la selecció: és a dir, comparant la diversitat de flors de les diverses varietats d’una mateixa espècie en un jardí; comparant a l’hort la diversitat de fulles, càpsules, tubercles o qualsevol altra part que hom valori, amb les flors de les mateixes espècies; i, al fruiterar, la diversitat de fruits de la mateixa espècie amb el mateix conjunt de varietats. Mirem com són de diferents les fulles de la col i que extraordinàriament semblants són les seves flors; que diferents són les flors del pensament i que iguals les seves fulles; fins a quin punt els fruits dels diversos tipus de grosella difereixen en mida, color, forma i pilositat, i no obstant això les flors presenten diferències lleugeríssimes. No és que les varietats que difereixen molt en algun punt no difereixin en absolut en els altres; aquest no és mai, o gairebé mai, el cas. Les lleis de correlació del creixement, la importància de les quals hom no hauria de passar mai per alt, asseguraran algunes diferències; però per regla general, no dubto que la selecció continuada de les lleugeres variacions —sigui en les fulles, en les flors o en els fruits—, produirà races que diferiran les unes de les altres principalment en aquests caràcters.

Hom pot objectar que el principi de selecció ha estat reduït a una pràctica metòdica des de fa a penes més de tres quarts de segle. Certament hom n’ha tingut més cura en els darrers anys i han estat publicats molts tractats sobre el tema; i puc afegir que el resultat ha estat ràpid i important en grau corresponent. Però no és pas veritat que el principi hagi estat una descoberta moderna. Podria donar diverses referències d’obres d’extrema antiguitat sobre el total coneixement de la importància del principi. En períodes bàrbars i turbulents de la història anglesa, els animals triats van ésser amb freqüència importats i es feren lleis per a evitar llur exportació; hom va ordenar la destrucció dels cavalls de menys de certa mida, i això pot ésser comparat al que fan els productors de llavors quan arrenquen les «entremaliades». Trobo el principi de selecció exposat en especial en una antiga enciclopèdia xinesa. Regles explícites foren anunciades per alguns escriptors de la Roma clàssica. Per passatges del Gènesi resulta evident que en aquesta època remota hom es preocupava del color dels animals domèstics. Els salvatges d’avui dia encreuen a vegades llurs gossos amb cànids salvatges per millorar la raça, i ho feren ja abans, tal com podem veure-ho en passatges de Plini. Els salvatges de l’Àfrica del Sud aparellen llur bestiar boví de tir segons el color, com també ho fan alguns esquimals amb llurs gossades. Livingstone mostra fins a quin punt les bones races domèstiques són valorades pels negres de l’interior d’Àfrica que no s’han relacionat amb els europeus. Alguns d’aquests fets no demostren la selecció pròpiament dita, però demostren que hom tenia cura extrema de la cria dels animals domèstics en èpoques antigues, i que ara en tenen cura fins els salvatges més primitius. Hauria estat un fet realment estrany que hom no hagués posat atenció a la criança essent com és tan òbvia l’herència de les bones qualitats i la de les dolentes.

Actualment, criadors eminents tracten, per mitjà d’una selecció metòdica i amb propòsits ben determinats, d’obtenir noves soques o subraces, superiors a totes les altres que existeixin en el país. Però, per al nostre propòsit, és més important un tipus de selecció que podria ésser anomenada inconscient i que resulta del fet que tothom intenta de posseir i de fer criar els millors exemplars d’animals. D’aquesta manera, l’home que vol tenir pointers procura naturalment d’obtenir els millors gossos que pugui i després fa criar els millors de tots, però no espera ni desitja alterar la raça d’una vegada per totes. No obstant això, no dubto que aquest procés continuat durant segles, milloraria i modificaria qualsevol raça. Així ho feren Bakewell, Collins, etc., amb el mateix procés dut a terme metòdicament, modificant en gran mesura, i en el temps de llur vivent, les formes i les qualitats de llur bestiar boví. Els lents i insensibles canvis d’aquesta mena mai no podrien ésser reconeguts si no fos que molt abans hom hagués pres les mides exactes de les races en qüestió o les hagués dibuixades amb precisió. De tota manera, en alguns casos hom pot trobar sense variar, o havent variat molt poc, la mateixa raça en contrades menys civilitzades on ha estat menys millorada. Hi ha motius per a pensar que l’spaniel King Charles ha estat inconscientment molt modificat des de l’època d’aquest monarca. Algunes autoritats altament competents estan plenament convençudes que el setter deriva directament de l’épagneul, i que probablement ha estat alterat a poc a poc a partir d’aquell. Hom sap que el pointer anglès ha estat molt modificat durant el darrer segle, i en aquest cas hom creu que el canvi ha estat principalment dut a terme per encreuament amb el fox-hound; però el que ens preocupa és que el canvi ha estat efectuat inconscientment i gradualment i, no obstant això, tan efectivament que si bé el vell pointer espanyol certament prové d’Espanya, Mr. Barrow, segons m’ha informat, no ha vist a Espanya cap gos del país com el nostre pointer.

Amb un procés de selecció semblant, i amb un ensinistrament curós, tots els cavalls de cursa anglesos han arribat a ultrapassar en lleugeresa i en mida els del tronc progenitor àrab, de manera que aquest últim i pels reglaments de curses de Goodwood, és afavorit en el pes que porta. Lord Spencer i d’altres mostraren que el bestiar boví anglès ha augmentat de pes i es fa adult més ràpidament comparat amb el bestiar que hom posseïa abans en aquest país. Comparant els informes dels vells tractats de coloms sobre el colom missatger i el tumbler, amb aquestes races actualment existents a la Gran Bretanya, l’Índia i Pèrsia, penso que podem seguir clarament els passos que ells han seguit insensiblement per a arribar a diferir tant del colom roquer.

Youatt il·lustra excel·lentment els efectes d’un procés de selecció, que pot ésser considerat dut a terme d’una manera inconscient, en el sentit que els criadors mai no havien esperat i ni tan sols desitjat de produir els efectes que se’n desprengueren —o sia, la producció de dues soques distintes. Els dos ramats d’ovelles Leicester de Mr. Buckley i de Mr. Burgess, explica Mr. Youatt, «havien anat criant sense barreges a partir del ramat originari de Mr. Bakewell, durant més de cinquanta anys. Ningú dels que estan familiaritzats amb l’assumpte no sospita que l’amo de cap dels dos ramats, es desviés una sola vegada de la sang pura del ramat de Mr. Bakewell, i així i tot la diferència entre les ovelles d’aquests senyors és tan palesa que sembla talment que siguin espècies diferents l’una de l’altra».

Encara que existissin salvatges tan bàrbars que mai no pensessin en el caràcter heretat de la descendència de llurs animals domèstics, qualsevol animal que els fos útil per a un propòsit especial seria curosament preservat durant les fams o d’altres calamitats a les quals els salvatges estan tan exposats, i aquests animals escollits donarien així, en general, més cries que els animals de qualitat inferior; o sia que en aquest cas es mantindria una mena de selecció inconscient. Veiem el valor que hom dóna als animals, fins i tot en el cas dels bàrbars de la Terra del Foc, que, en temps d’escassetat, maten i devoren llurs dones més velles com si fossin menys valuoses que llurs gossos.

En les plantes, el mateix procés gradual de millora —per mitjà de la preservació ocasional dels millors individus, tant si són com si no són prou diferents en llur aspecte com per a ésser classificats com a varietats distintes, i tant si dues espècies han estat barrejades per encreuament com si no ho han estat—, pot ésser fàcilment reconegut per l’augment de mida i de bellesa que actualment podem observar en les varietats de pensament, de rosa, de pelargoni, de dàlia i d’altres plantes, en comparar-les amb les varietats més antigues o amb llurs troncs progenitors. Ningú no podria mai esperar d’obtenir un pensament o una dàlia de primera classe de la llavor d’una planta silvestre. Ningú no esperaria d’obtenir una pera d’aigua de primera qualitat de la llavor d’una pera silvestre, encara que hom podria aconseguir-la a partir d’una pobra planta de planter que creixés en estat silvestre sempre i quan provingués d’un arbre de cultiu. La pera, tot i haver estat cultivada a l’època clàssica, sembla, per la descripció de Plini, que havia estat una fruita de qualitat inferior. He vist que en les obres d’horticultura hom manifesta una enorme sorpresa per la meravellosa habilitat dels hortolans en haver produït resultats tan esplèndids a partir de materials tan pobres. Però l’art n’ha estat, no ho dubto, ben senzill i, pel que fa al producte final, hom l’ha obtingut quasi inconscientment. Tot ha consistit a cultivar sempre la millor varietat coneguda, a plantar les seves llavors i, quan per casualitat apareix una varietat lleugerament millor, a seleccionar-la; i així successivament. Però els hortolans de l’època clàssica, que cultivaren les millors peres que pogueren obtenir, mai no pensaren en els esplèndids fruits que menjaríem; si bé nosaltres devem, en certa manera, els nostres excel·lents fruits, al fet que ells escollissin i preservessin, de forma natural, les millors varietats que pogueren trobar arreu.

Una gran quantitat dels canvis de les nostres plantes cultivades, acumulats de manera lenta i inconscient, explica, crec, el fet ben conegut que en un vast nombre de casos nosaltres no podem reconèixer, i per tant no podem saber quins són, els troncs progenitors silvestres de les plantes cultivades des de fa més temps en els nostres jardins i horts. Si han calgut centenars o milers d’anys per a millorar o modificar la majoria de les nostres plantes fins a llur actual nivell d’utilitat per a l’home, podrem comprendre per què ni Austràlia ni el Cap de Bona Esperança, ni qualsevol altra regió habitada per homes força incivilitzats, no ens han ofert ni una sola planta que valgués la pena d’ésser conreada. No és pas que aquests països, tan rics en espècies, no posseïssin per alguna estranya casualitat el tronc progenitor de cap de les plantes útils, sinó que les plantes natives no han estat mai millorades per una selecció contínua fins a un nivell de perfecció comparable al que hom ha donat a les plantes en els països civilitzats des de l’antiguitat.

Respecte als animals domèstics dels homes incivilitzats, no hauria d’ésser passat per alt que gairebé sempre han hagut de lluitar per llur menjar, com a mínim durant certes èpoques. I en dos països de circumstàncies molt diverses, individus de la mateixa espècie, amb lleugeres diferències de constitució o d’estructura, resulten sovint millors en un país que en l’altre i, d’aquesta manera, per un procés de «selecció natural» —com s’explicarà més endavant i al detall—, podrien ésser formades dues subespècies. Això, potser, explica en part el que ha estat observat per alguns autors; és a dir, que les varietats que posseeixen els salvatges conserven més els caràcters d’espècie que no pas els conserven les varietats dels països civilitzats.

Des del punt de vista ací exposat sobre el paper importantíssim que ha fet la selecció humana, esdevé tot d’una obvi perquè les nostres races domèstiques mostren una adaptació d’estructura o d’hàbits segons els desigs o els capricis de l’home. Crec que, a més, podem comprendre el caràcter sovint anormal de les nostres races domèstiques, i que llurs diferències siguin tan accentuades pel que fa als caràcters externs, i relativament tan petites pel que fa a les parts internes o als òrgans. L’home amb prou feines pot seleccionar, o solament amb molta dificultat, cap desviació d’estructura llevat de la que sigui visible externament; i, de fet, rarament es preocupa del que és intern. Mai no pot actuar mitjançant la selecció si no és sobre variacions que, en cert grau, li donà prèviament la naturalesa. Cap home no podria tractar d’obtenir un colom de cua ampla fins que hagués vist un colom amb la cua desenvolupada en cert grau, d’una manera inusual; o d’obtenir un colom gavatxut fins que hagués vist un colom amb el pap de volum en certa manera inusual. I com més anormal o insòlit fos qualsevol caràcter quan aparegué per primera vegada, més fàcilment li hauria de cridar l’atenció. Però usar l’expressió «intentar de fer» un colom de cua ampla, no dubto que és totalment incorrecte en la majoria de casos. El primer home que seleccionà un colom amb la cua lleugerament més ampla mai no va somiar en què es convertirien els descendents d’aquest colom, gràcies a una selecció continua, en part inconscient i en part metòdica. Potser l’ocell progenitor de tots els coloms de cua ampla només tenia catorze pennes de la cua separades lleugerament, com l’actual colom de cua ampla de Java, o bé com exemplars de races distintes, en els quals hom ha comptat fins a disset d’aquestes plomes. Potser el primer colom gavatxut no inflava el seu pap gaire més que el turbit actual infla el seu esòfag —hàbit menyspreat per tots els criadors ja que no forma part dels caràcters de la raça.

Hom no ha de creure que caldria una gran desviació de l’estructura per atreure la mirada del criador: ell percep diferències extremadament petites, i és propi de la condició humana d’apreciar qualsevol novetat, per petita que sigui, en les coses que hom posseeix. El valor que abans hom hauria donat a les petites diferències entre els individus de la mateixa espècie, no ha d’ésser jutjat segons el valor que hom els dóna ara, després que diverses races han estat ja ben establertes. Podrien sorgir entre els coloms —i de fet hi sorgeixen— moltes lleugeres diferències que serien menyspreades com a faltes o com a desviacions respecte al nivell de perfecció de cada raça. L’oca comuna no ha produït cap varietat marcada, i és per això que la raça de Tolosa i la comuna, que només difereixen en el color —el més fugaç de tots els caràcters—, han estat presentades com a races distintes en les nostres últimes exposicions d’aviram.

Crec que aquests punts de vista expliquen, a més, el que a vegades s’ha dit: que no sabem res sobre l’origen o la història de cap de les nostres races domèstiques. Però, de fet, hom pot dir difícilment que les races, com tampoc els dialectes d’un llenguatge, tinguin un origen precís. Un home preserva i fa criar un exemplar amb alguna lleugera desviació d’estructura, o s’ocupa més del corrent d’encreuar els animals més bons i així els millora. Després, els exemplars millorats s’escampen pel veïnatge proper. Però, de moment, amb prou feines tindran un nom que els distingeixi i, per culpa d’ésser valorats tan sols una mica, llur història passarà desapercebuda. Quan hagin estat més millorats pel mateix procés lent i gradual, s’escamparan encara més i seran reconeguts com quelcom distint i valuós, i probablement rebran aleshores un nom regional. En els països semicivilitzats, amb comunicacions escasses, la dispersió i el coneixement de qualsevol nova subraça serien un procés lent. Tan bon punt les característiques valuoses d’una raça han estat plenament reconegudes, el principi de la selecció inconscient, com jo l’he anomenat, tendirà sempre —potser més en una època que en una altra, segons aquesta raça estigui o no de moda, i potser més en una regió que en una altra, segons l’estat de civilització dels seus habitants— a augmentar lentament les peculiaritats característiques d’aquesta raça, siguin quines siguin. Però seran infinitament petites les probabilitats que hom hagi conservat els registres d’un canvis tan lents, variables i insensibles.

He de dir ara unes paraules sobre les circumstàncies que són favorables o contràries al poder de selecció de l’home. Un alt grau de variabilitat és òbviament favorable, perquè ofereix materials il·limitats als quals hom pot adreçar la selecció; i no és pas que les meres diferències individuals no siguin prou àmplies per a permetre, amb una cura exquisida, d’acumular una gran quantitat de modificació en gairebé totes les direccions que hom desitgi. Però, per tal com les variacions manifestament útils o plaents per a l’home només apareixen de tant en tant, la probabilitat de llur aparició es veurà molt incrementada per la possessió d’un gran nombre d’individus; i per tal raó arriba a ésser de la màxima importància per a aconseguir l’èxit. Seguint aquest principi, Marshall remarcà, referint-se a les ovelles del Yorkshire, que «com que generalment pertanyen a gent pobra que només en posseeixen petites quantitats, mai no poden ésser millorades». En canvi, els jardiners dels planters cultiven grans partides de les mateixes plantes i, en general, tenen molt més èxit que els afeccionats en l’obtenció de varietats noves i valuoses. El manteniment d’un gran nombre d’exemplars d’una espècie requereix, en qualsevol país, que l’espècie sigui col·locada sota condicions de vida favorables, de manera que pugui reproduir-se lliurement en el país en qüestió. Quan els exemplars d’una espècie són escassos, hom permetrà en general que tots ells criïn, sigui quina sigui llur qualitat, i això impedirà efectivament la selecció. Però probablement, l’element més important és que l’animal o la planta haurien d’ésser tan altament útils per a l’home, o aquest els hauria de valorar tant, que hom posaria l’atenció més estreta fins i tot a la més lleugera desviació de les qualitats o de l’estructura de cada individu. Si hom no hi dediqués aquesta atenció, res no podria ésser realitzat. He observat que hom remarcava amb tota serietat que era una sort immensa que la maduixa hagués començat a variar just quan els jardiners començaren a posar llur atenció en aquesta planta. Jo no dubto que la maduixa sempre havia anat variant des que va ésser cultivada, però hom n’havia negligit les varietats lleugeres. Tan bon punt, però, com els jardiners triaren plantes individuals amb el fruit lleugerament més gros, més primerenc, o millor, i a partir d’elles en feren planters, i de bell nou n’escolliren les plantes millors per a plantar llurs llavors, aleshores aparegueren (ajudades per algun encreuament amb espècies distintes) les múltiples i admirables varietats de maduixa que han estat cultivades durant els últims trenta o quaranta anys.

En el cas dels animals unisexuats, la facilitat d’evitar encreuaments és un element important de l’èxit en la formació de noves races; com a mínim, en un país que ja està saturat amb altres races. En aquest sentit, el fet de posar tanques a les terres fa el seu paper. Els salvatges nòmades o els habitants de planures obertes rarament posseeixen més d’una raça de la mateixa espècie. Els coloms poden ésser acoblats per tota la vida, i això és molt convenient per al criador, perquè, d’aquesta manera, moltes races poden ésser mantingudes pures encara que estiguin barrejades en el mateix colomar; i aquesta circumstància deu haver afavorit en gran mesura la millora i la formació de noves races. Puc afegir que els coloms poden reproduir-se en gran nombre i a un ritme molt ràpid, i que els exemplars de qualitat inferior poden ésser rebutjats lliurement, perquè un cop morts serveixen per a menjar. D’altra banda, els gats, amb llur costum de vagar de nits, no poden ésser acoblats i, encara que són tan estimats de les dones i de les criatures, quasi mai no en veiem una raça distinta que hagi estat ben conservada. Les races d’aquest tipus que veiem alguna vegada són quasi sempre importades d’algun altre país i sovint d’illes. Si bé no dubto que alguns animals domèstics varien menys que d’altres, la raresa o l’absència de races distintes de gats, d’ases, de paons, d’oques, etc., poden ésser en part atribuïdes al fet que la selecció no hi ha intervingut: en els gats, per la dificultat d’acoblar-los; en els ases, perquè la gent pobra en té pocs i no s’ocupa gaire de llur criança; en els paons, perquè és difícil de tirar-los endavant i hom no en posseeix gaires; en les oques, perquè només són valorades per a dos propòsits, la carn i les plomes, i sobretot perquè hom no ha sentit cap plaer en l’exhibició de races distintes.

Fem un resum sobre l’origen de les nostres races domèstiques d’animals i de plantes. Crec que les condicions de vida, per llur acció sobre el sistema reproductor, tenen fins ara la màxima importància per a causar variabilitat. No crec que la variabilitat sigui una contingència inherent i necessària en totes les circumstàncies i en tots els éssers orgànics, com alguns autors havien pensat. Els efectes de la variabilitat són modificats per diversos graus d’herència i de reversió. La variabilitat és governada per moltes lleis desconegudes, i més especialment per la de correlació de creixement. Quelcom pot ésser atribuït a l’acció directa de les condicions de vida. Quelcom ha d’ésser atribuït a l’ús i al desús. El resultat final esdevé doncs infinitament complex. En alguns casos no dubto que l’encreuament d’espècies originàriament distintes ha fet un paper molt important en l’origen de les nostres produccions domèstiques. Quan en un país qualsevol diverses races domèstiques han estat ja ben establertes, llur encreuament ocasional —amb l’ajuda de la selecció— ha contribuït moltíssim, no me’n queda cap dubte, a la formació de noves subraces. Però crec que ha estat molt exagerada la importància de l’encreuament de varietats, tant en relació amb els animals com amb les plantes que es multipliquin per llavors. En les plantes que poden propagar-se transitòriament mitjançant esqueixos, empelts, etc., la importància d’encreuar tant les espècies distintes com les varietats és immensa; perquè en aquests casos el cultivador no s’ocupa quasi gens de l’extrema variabilitat dels híbrids i dels mestissos ni de la freqüent esterilitat dels híbrids; però les plantes no propagades per llavors tenen poca importància per a nosaltres, perquè llur durada és només temporal. Per sobre de totes aquestes causes de canvi, estic convençut que l’acció acumulativa de la selecció és, de molt, el poder predominant, tant si hom l’aplica metòdicament i amb rapidesa, com si hom l’aplica inconscientment i amb lentitud —però amb més eficiència.





II


VARIACIÓ EN LA NATURALESA

Variabilitat — Diferències individuals — Espècies dubtoses — Les espècies de dispersió àmplia, les molt difoses i les comunes són les que més varien — Les espècies dels gèneres més amplis en cada país varien més que no pas les espècies dels gèneres menors — Moltes de les espècies dels gèneres més amplis semblen varietats per estar relacionades entre si de manera molt pròxima però desigual, així com per tenir dispersions restringides

Abans d’aplicar als éssers orgànics en estat natural els principis assolits al darrer capítol, ens cal discutir breument si aquests éssers estan subjectes a cap variació. Per tal de tractar amb propietat tot aquest afer, podria donar un llarg catàleg de fets eixuts. Me’ls reservaré per a la meva obra futura. Tampoc no discutiré ací les diverses definicions que han estat donades sobre el terme espècie. Cap definició no ha satisfet encara tots els naturalistes, tot i que cada naturalista sap vagament què vol dir quan parla d’una espècie. El terme inclou en general l’element desconegut d’un acte ben distint de creació. El terme varietat és gairebé tan difícil de definir, però hom hi implica quasi universalment la comunitat de descendència, per més que aquesta pugui ésser provada rarament. Tenim a més allò que anomenem monstruositats, però aquestes són graduades dintre les varietats. Suposo que monstruositat vol significar alguna desviació considerable en una part de l’estructura, perjudicial o no útil per a l’espècie, així com no propagada d’una manera general. Alguns autors usen el terme variació en un sentit tècnic, com implicant una modificació deguda directament a les condicions físiques de vida; i hom suposa que les «variacions», en aquest sentit, no són pas hereditàries. Però, ¿qui pot dir que l’esquifiment dels mol·luscs de les aigües salades de la Bàltica, o que les plantes escanyolides dels cims alpins, o que l’atapeïda forra d’un animal del nord llunyà no siguin hereditàries en alguns casos, si més no durant unes poques generacions? Suposo que en aquest cas la forma seria anomenada varietat.

Més encara: tenim moltes diferències lleugeres que poden ésser anomenades diferències individuals, com les que sabem que apareixen sovint en la nissaga dels mateixos pares o que podem presumir que hi sorgeixen per haver estat observades amb freqüència en els individus de la mateixa espècie que habiten al mateix indret reduït. Ningú no suposa que tots els individus de la mateixa espècie són pastats al mateix motlle. Aquestes diferències individuals són molt importants per a nosaltres, perquè forneixen materials per a una selecció natural a acumular, de la mateixa manera que un home pot acumular en qualsevol direcció determinada diferències individuals en les seves produccions domèstiques. Aquestes diferències individuals afecten generalment allò que els naturalistes consideren parts no importants; però jo podria mostrar, amb una llarga llista de fets, que parts que han d’ésser anomenades importants, contemplades des d’un punt de vista fisiològic o classificatori, varien a vegades en individus de la mateixa espècie. Estic convençut que el naturalista més expert se sorprendria del nombre de casos de variabilitat, fins i tot en parts importants d’estructura, si els recollís al llarg dels anys sobre una bona autoritat, com els he recollits jo. Caldria recordar que els taxonomistes són lluny de sentir-se complaguts per trobar variabilitat en caràcters importants, i que no hi ha gaires homes que vulguin examinar laboriosament òrgans interns i importants, i comparar-los en molts exemplars de la mateixa espècie. Jo no hauria esperat mai que les ramificacions dels nervis principals al costat del gran gangli central d’un insecte haguessin d’ésser variables en la mateixa espècie; hauria esperat que canvis d’aquesta naturalesa haurien d’haver-se efectuat només en lenta gradació. De tota manera, Mr. Lubbock ha demostrat recentment un grau de variabilitat en els nervis principals del Coccus, que pot ésser comparat gairebé amb la ramificació irregular del tronc d’un arbre. Puc afegir que aquest filòsof naturalista ha demostrat també, en data bastant recent, que els músculs de les larves de certs insectes disten d’ésser uniformes. Els autors argumenten a vegades dins un cercle viciós quan afirmen que aquells òrgans importants no varien mai; per a aquests mateixos autors, un caràcter és classificat com a important (i uns pocs naturalistes ho han confessat honestament) quan no varia; i, sota aquest punt de vista, hom no trobaria mai exemples de cap part important que variï: però, des de qualsevol altre punt de vista, podrien presentar-se’n segurament molts exemples.

Hi ha un punt relacionat amb les diferències individuals que em sembla extremadament desconcertant: em refereixo a aquells gèneres que han estat anomenats a vegades «proteics» o «polimorfs», en els quals les espècies presenten una proporció desmesurada de variació; tot just si dos naturalistes es posarien d’acord sobre quines formes caldria classificar com a espècies i quines com a varietats. Posem com a exemple Rubus, Rosa i Hieracium entre les plantes, diversos gèneres d’insectes i diversos gèneres de braquiòpodes. En la majoria dels gèneres polimorfs, algunes de les espècies tenen caràcters fixos i definits. Els gèneres que són polimorfs en un país semblen ésser, amb poques excepcions, polimorfs en els altres països, i així mateix s’esdevenia, si judiquem pels braquiòpodes, en períodes anteriors. Aquests fets semblen molt desconcertants, perquè semblen demostrar que aquesta mena de variabilitat és independent de les condicions de vida. M’inclino a sospitar que veiem en aquests gèneres polimorfs algunes variacions en punts de l’estructura que no són d’utilitat ni de perjudici per a l’espècie i que, en conseqüència, no han estat remarcades ni definides per la selecció natural, com explicarem més endavant.

Aquelles formes que posseeixen en un grau considerable el caràcter d’espècies, però que són tan pròximament semblants a d’altres formes, o que s’hi lliguen tan de prop per gradacions intermèdies, que als naturalistes no els agrada de classificar-les com a espècies distintes, són per diversos conceptes les més importants per a nosaltres. Tenim tota mena de raons per a creure que moltes d’aquestes formes dubtoses, tan pròximes i afins, han retingut permanentment llurs caràcters en llur propi país durant molt de temps; tant, pel que podem saber, com les espècies autèntiques i veritables. En la pràctica, quan un naturalista pot unir dues formes mitjançant d’altres que tenen caràcters intermedis, en tracta l’una com a varietat de l’altra, classificant-ne la més comuna —però a vegades només la primera que descriu— com l’espècie, i l’altra com la varietat. En algunes ocasions sorgeixen tanmateix casos de gran dificultat, que no enumeraré ací, en decidir si cal classificar o no una forma com a varietat d’una altra, fins i tot quan estan estretament relacionades per lligams intermedis. La dificultat no serà sempre resolta per la naturalesa híbrida, comunament admesa, dels lligams intermedis. En molts casos, malgrat tot, una forma és classificada com a varietat d’una altra no pas perquè n’hagin estat trobats de debò els lligams intermedis, sinó perquè l’analogia porta l’observador a suposar que n’existeixen ara en algun lloc, o que podien existir abans. Així s’obre una àmplia porta d’entrada al dubte i a la conjectura.

Per això, en determinar si una forma hauria d’ésser classificada com a espècie o com a varietat, l’opinió dels naturalistes amb judici assenyat i experiència vasta sembla l’única guia a seguir. Així i tot ens cal en molts casos decidir per simple majoria de naturalistes, ja que podríem anomenar poques varietats ben caracteritzades i ben conegudes que no hagin estat classificades com a espècies per almenys alguns jutges competents.

Resulta indiscutible que les varietats d’aquesta naturalesa dubtosa són lluny d’ésser rares. Comparem les diverses flores de la Gran Bretanya, de França o dels Estats Units, ordenades per diferents botànics, i vegem quin nombre sorprenent de formes hi han estat classificades per un botànic com a espècies autèntiques i per un altre com a meres varietats. Mr. H. C. Watson, a qui em lliga una profunda reconeixença per uns ajuts de tota mena, m’ha indicat 182 plantes britàniques que han estat considerades generalment com a varietats però que certs botànics classificaren com a espècies; i, en confeccionar aquesta llista, ha omès tot de varietats insignificants, però que tanmateix foren classificades com a espècies per alguns botànics, i encara ha omès per complet alguns gèneres altament polimorfs. Pel que fa als gèneres, incloent-hi les formes més polimorfes, Mr. Babington dóna 251 espècies, mentre que Mr. Bentham en dóna només 112: una diferència de 139 formes dubtoses! Entre els animals que s’uneixen per a cada procreació i que són summament mòbils, les formes dubtoses, classificades per un zoòleg com a espècies i per un altre com a varietats, es troben rarament al mateix país però són corrents en àrees separades. Quants d’aquests ocells i insectes de l’Amèrica del Nord i d’Europa, que només difereixen molt lleugerament entre ells, han estat classificats per algun naturalista eminent com a espècies indubtables i per un altre com a varietats, o bé, com n’han dit sovint, com a races geogràfiques! Fa molts anys, tot comparant i veient comparar a d’altres els ocells de les diferents illes de l’arxipèlag de les Galápagos, els de l’una amb els de l’altra, i encara amb els del continent americà, vaig restar astorat de veure com era d’absolutament vaga i arbitrària la distinció entre espècies i varietats. A les illetes del petit grup de les Madeira hi ha molts insectes caracteritzats com a varietats a l’obra admirable de Mr. Wollaston, però que sense cap dubte serien classificades com a espècies per alguns entomòlegs. Fins i tot Irlanda té uns pocs animals que ara són considerats generalment com a varietats, però que foren classificats com a espècies per alguns zoòlegs. Diversos dels ornitòlegs més experts consideren la nostra perdiu roja britànica només com una raça fortament marcada d’una espècie noruega, mentre que la majoria la classifica com una espècie indubtable i peculiar de la Gran Bretanya. Una distància àmplia entre les zones de residència de dues formes dubtoses porta molts naturalistes a classificar ambdues com a espècies distintes; però hom ha preguntat amb raó: ¿quina distància basta per a això? Si la que hi ha entre Amèrica i Europa és prou àmplia, ¿resultarà suficient la que hi ha entre el nostre continent i les Açores, o Madeira, o les Canàries, o Irlanda? Cal admetre que moltes formes, considerades com a varietats per jutges d’alta competència, tenen tan perfectament el caràcter d’espècies que han estat classificades, per d’altres jutges no pas menys competents, com a espècies autèntiques i veritables. Discutir si són anomenades a dreta llei espècies o varietats és anar a les palpentes, i endebades, abans no sigui acceptada en general una definició d’aquells termes.

Molts dels casos de varietats fortament marcades o d’espècies dubtoses bé mereixen una consideració, perquè hi han estat adduïts diversos arguments d’interès, de cara a determinar-ne la classificació, referits a la distribució geogràfica, la variació analògica, l’hibridisme, etc. Donaré ací un únic exemple, el ben conegut de la primavera vera i de la primavera de muntanya, o Primula veris i P. elatior. Aquestes plantes difereixen considerablement en aparença; tenen gust diferent i fan una flaire diferent: floreixen en períodes lleugerament diferents; creixen en llocs una mica diferents; s’enlairen per les muntanyes a diferents alçades; tenen diferents distribucions geogràfiques; i finalment, segons els experiments nombrosíssims realitzats durant alguns anys per un observador tan conscienciós com Gärtner, només poden ésser encreuades amb molta dificultat. A penes podríem desitjar millor evidència que les dues formes són distintes específicament. D’altra banda, estan unides per molts lligams intermedis, i és molt dubtós que aquests lligams siguin híbrids; i hi ha, pel que em sembla, una quantitat aclaparadora d’evidències experimentals que ens demostren que descendeixen de pares comuns i que, en conseqüència, han d’ésser classificades com a varietats.

La investigació de prop porta els naturalistes, en la majoria dels casos, a un acord per a classificar les formes dubtoses. Així i tot, cal confessar que als països més ben estudiats és on trobem el major nombre de formes de valor dubtós. M’ha colpit el fet que si qualsevol animal o qualsevol planta en estat natural són gaire útils a l’home, o n’atreuen la propera atenció per alguna causa, hom en trobarà i enregistrarà varietats gairebé arreu. Aquestes varietats, a més, seran classificades sovint com a espècies per alguns autors. Fixem-nos en el roure comú i en com ha estat estudiat de prop. Sigui com sigui, un autor alemany en dóna més d’una dotzena d’espècies, a part de les formes que són considerades generalment com a varietats; i, en aquest país, podem citar les més altes autoritats botàniques i els homes més pràctics per a demostrar que els roures sèssils i pedunculats poden ésser tant unes espècies autèntiques i distintes com unes meres varietats.

Quan un jove naturalista enceta l’estudi d’un grup d’organismes que li és bastant desconegut, se sent d’antuvi molt perplex de cara a determinar quines diferències ha de considerar com a específiques i quines com a varietats; perquè no sap res sobre la quantitat i la mena de variació a què està subjecte el grup. Això ensenya, si més no, fins a quin punt hi ha, molt generalment, alguna variació. Si limita tanmateix la seva atenció a una classe dins un país, aviat es farà una idea de com classificar la majoria de formes dubtoses. La seva tendència general serà de distingir moltes espècies, perquè restarà impressionat, com en el cas dels criadors de coloms o d’aviram al·ludits abans, per la quantitat de diferències de forma que estudia contínuament; i en general té poc coneixement de la variació analògica en d’altres grups i d’altres països, que li permetria de corregir les seves primeres impressions. Quan estén l’àmbit de les seves observacions, trobarà més casos de dificultat, perquè toparà amb un major nombre de formes estretament afins. Però si les seves observacions s’estenen amb amplitud, serà generalment capaç, al capdavall, de decidir què ha d’anomenar varietats i què espècies. De tota manera, només hi reeixirà a expenses d’admetre molta variació —i la veracitat d’aquesta admissió li serà discutida sovint per d’altres naturalistes. De més a més, quan arribarà a estudiar formes afins procedents de països que no formen una continuïtat, i on a penes si podrà esperar la troballa de lligams intermedis entre les seves formes dubtoses, haurà de confiar quasi per complet en l’analogia, i les seves dificultats assoliran l’apogeu. És cert que no ha estat traçada encara una línia clara de demarcació entre espècies i subespècies —entenent per aquestes darreres les formes que, en l’opinió d’alguns naturalistes, s’acosten molt però no arriben del tot a la categoria d’espècies—; ni, encara, la línia que distingeix subespècies de varietats ben caracteritzades, ni les varietats menors de les diferències individuals. Aquestes diferències es barregen entre elles en una sèrie insensible, i una sèrie impressiona el judici i hi desperta la idea d’una transició real.

D’ací ve que jo contempli les diferències individuals, per poc interessants que resultin al taxonomista, com de la màxima importància per a nosaltres, en la mesura que són el primer pas cap a unes varietats tan lleugeres que tot just si les jutjaríem dignes d’ésser enregistrades en obres d’història natural. I contemplo les varietats que són en algun grau més distintes i permanents com a passos que ens duen a varietats més accentuades i permanents encara; i em miro aquestes últimes com un camí que duu a les subespècies, i fins a les espècies. La transició d’un estadi de diferenciació a un altre de més alt pot ésser degut simplement, en alguns casos, a l’acció prolongada de condicions físiques diverses en dues regions diferents; però no tinc gaire fe en aquest punt de vista, i atribueixo la transició d’una varietat, des d’un estat en què difereix molt poc del seu pare a aquell en què se’n diferencia més, a l’acció de la selecció natural que acumula (com explicaré amb major detall més endavant) unes diferències d’estructura adreçades a certes direccions definides. Per això crec que una varietat ben marcada ha d’ésser anomenada amb justícia una espècie incipient; i la justificació d’aquesta creença ha d’ésser jutjada pel pes global dels diversos fets i de les diverses consideracions que exposaré al llarg d’aquesta obra.

No cal suposar que totes les varietats o espècies incipients assoliran necessàriament la categoria d’espècies. Aquelles poden extingir-se en estat incipient, o bé poden perdurar com a varietats per períodes llarguíssims, com ha estat el cas, demostrat per Mr. Wollaston, de les varietats de certs mol·luscs terrestres fòssils de Madeira. Si una varietat arribava a florir fins al punt d’excedir en nombre l’espècie mare, aquella seria classificada com a espècie, i l’espècie com a varietat. També podria arribar a suplantar i exterminar l’espècie mare o bé ambdues podrien coexistir i ésser classificades alhora com a espècies independents. Haurem de tornar més endavant, però, a aquest tema.

Hom veurà per aquestes remarques que considero el terme espècie com un terme donat arbitràriament, per raons de conveniència, a un grup d’individus molt semblants entre si, i que no difereix essencialment del terme varietat, aplicat a formes menys distintes i més fluctuants. El terme varietat, encara, i en comparança amb les meres diferències individuals, és aplicat també arbitràriament i per simples raons de conveniència.

Guiat per consideracions teòriques, vaig pensar que hom podria obtenir alguns resultats interessants, respecte a la naturalesa i a les relacions de les espècies que més varien, tot formant taules de totes les varietats de diverses flors ben estudiades. De primer això em va semblar una tasca senzilla; però Mr. H. C. Watson, amb qui estic en gran deute pels seus consells i ajuts tan valuosos sobre aquest tema, em convencé aviat que hi havia moltes dificultats, com ho féu a continuació el doctor Hooker en termes encara més enèrgics. Reservaré per a la meva obra futura la discussió d’aquestes dificultats, així com les mateixes taules amb els nombres proporcionals de les espècies variants. El doctor Hooker em permet d’afegir que, després d’haver llegit conscienciosament el meu manuscrit, i examinat les taules, pensa que les conclusions següents resten del tot ben establertes. El conjunt del tema, però, tractat amb la brevetat que cal ací, resulta força desconcertant, i hom no podrà evitar al·lusions a la «lluita per l’existència», a la «divergència de caràcter» i a d’altres qüestions que seran discutides més endavant.

Alphonse de Candolle i d’altres han demostrat que les plantes amb àrees de distribució molt àmplies presenten generalment varietats; i això era d’esperar perquè estan exposades a condicions físiques diverses i perquè entren en competència (la qual cosa, com veurem més endavant, és una circumstància més important) amb grups diferents d’éssers orgànics. Més encara: les meves taules demostren que, en un país limitat, les espècies més comunes, o sia les més abundants en individus, i les espècies més difoses dins llur propi país (i això és una consideració diferent de l’àrea de distribució àmplia i, fins a un cert punt, de la condició de comunes), són les que originen tot sovint varietats prou ben marcades per a ésser enregistrades a les obres de botànica. D’ací ve que les espècies més florents, les anomenades espècies dominants —les que s’estenen àmpliament arreu del món, són les més difoses al propi país i les més nombroses en individus— són les que produeixen més sovint varietats ben marcades o, com jo les considero, espècies incipients. I potser això ja era previsible. Car, com que les varietats, de cara a arribar en un cert grau a ésser permanents, han de lluitar necessàriament amb les altres que habiten el país, les espècies que ja són dominants seran les més apropiades per a produir descendents, els quals, si bé modificats en grau lleuger, heretaran encara aquells avantatges que permetien a llurs pares d’ésser dominants sobre llurs compatriotes.

Si les plantes que viuen en un país, descrites en qualsevol flora, són dividides en dues agrupacions iguals, posant a una banda totes les dels gèneres més amplis i a l’altra les dels més limitats, hom veurà a la banda dels gèneres amplis un nombre una mica més crescut de les espècies realment comunes i molt difoses o dominants. Això era també previsible; perquè el simple fet que moltes espècies del mateix gènere visquin al mateix país demostra que hi ha quelcom, en les condicions orgàniques o inorgàniques d’aquest país, que resulta favorable al gènere; i, en conseqüència, era esperable de trobar dins els gèneres més amplis, o sia dins els que contenen més espècies, un nombre proporcionalment alt d’espècies dominants. Hi ha tanmateix tantes causes que tendeixen a enfosquir aquest resultat, que fins i tot em sorprenc perquè les meves taules mostrin una petita majoria pel costat dels gèneres més amplis. Al·ludiré només a dues causes d’obscuritat. Les plantes d’aigua dolça i les halòfiles tenen en general àrees molt àmplies i molta difusió, però això sembla relacionat amb la naturalesa dels indrets que habiten, i té una relació escassa o nul·la amb l’amplitud del gènere a què pertany l’espècie. A més, les plantes inferiors en l’escala de l’organització estan generalment molt més difoses que les plantes superiors en aquella escala; i tampoc ací no hi ha una relació estreta amb l’amplitud dels gèneres. La causa per la qual les plantes d’organització inferior estiguin més esteses serà discutida en el nostre capítol sobre la distribució geogràfica.

En considerar les espècies només com a varietats fortament marcades i ben definides, em vaig veure impulsat a anticipar que les espècies dels gèneres més amplis en cada país presentarien varietats més sovint que no pas les espècies dels gèneres menors; perquè arreu on s’hagin format moltes espècies estretament relacionades (per exemple, espècies del mateix gènere), deuen formar-se ara, com a regla general, moltes varietats o espècies incipients. On creixen molts arbres grans, esperem de trobar-ne fillols. On s’han format moltes espècies d’un gènere a través de la variació, les circumstàncies han estat favorables a la variació; i per això hem d’esperar que les circumstàncies deguin ésser encara ara favorables a la variació. D’altra banda, si miràvem cada espècie com un acte especial de creació, no hi hauria raó aparent perquè es produïssin més varietats en un grup que tingui moltes espècies que no pas en un altre que en tingui poques.

Per tal de provar la veracitat d’aquesta afirmació, he ordenat les plantes de dotze països, i els insectes coleòpters de dues contrades, en dues agrupacions semblants, tot posant a una banda les espècies dels gèneres més amplis i a una altra la dels gèneres més reduïts. Això ha demostrat invariablement que les espècies del costat dels gèneres més amplis presenten varietats en una major proporció que les espècies del costat dels gèneres menors. De més a més, les espècies dels gèneres amplis que presenten alguna varietat presenten també, invariablemente, una mitjana de varietats més alta que les espècies dels gèneres menors. Ambdós resultats es mantenen en fer una altra divisió i quan són exclosos absolutament de les taules tots els gèneres menors, que només tenen d’una a quatre espècies. Aquests fets tenen un significat clar de cara a l’opinió que les espècies són només varietats fortament marcades i permanents; perquè, sempre que s’hagin format moltes espècies del mateix gènere, o allí on hagi estat activa —si m’és permesa l’expressió— la manufactura d’espècies, hem de trobar encara en acció aquesta manufactura, més especialment quan tenim tota mena de raons per a creure que el procés de manufactura d’espècies noves és un procés lent. I aquest és certament el cas si contemplem les varietats com a espècies incipients; perquè les meves taules mostren clarament com a regla general que, arreu on s’hagin format moltes espècies d’un gènere, les espècies d’aquest gènere presenten un nombre de varietats, o sia d’espècies incipients, més enllà de la mitjana. No és pas que tots els gèneres amplis variïn ara gaire, ni que en creixi per tant el nombre d’espècies, ni que cap gènere menor variï o creixi ara, ja que, si això fos així, resultaria fatal per a la meva teoria; perquè la geologia ens diu clarament que hi ha gèneres menors que sovint han crescut molt en amplitud al llarg del temps, i que tot de gèneres amplis han arribat sovint a llur punt màxim per a declinar i desaparèixer després. Tot el que ens calia demostrar és que, allí on s’han format moltes espècies d’un gènere, encara se’n formen moltes, com a terme mitjà; i això és una conclusió sòlida.

Hi ha d’altres relacions que mereixen esment entre les espècies dels gèneres amplis i llurs varietats enregistrades. Hem vist que no hi ha pas un criteri infal·lible per a distingir les espècies de les varietats ben marcades; i, en aquells casos en què no han estat trobats lligams immediats entre formes dubtoses, els naturalistes es veuen constrets a fer una determinació per la magnitud de diferència entre aquelles, tot judicant per analogia si la magnitud basta o no perquè una forma o ambdues assoleixin la categoria d’espècies. D’ací ve que la magnitud de diferència sigui un criteri molt important en establir si dues formes han d’ésser classificades com a espècies o com a varietats. Com ha remarcat Fries a propòsit de les plantes, i Westwood pel que fa als insectes, en els gèneres amplis la magnitud de diferència entre les espècies és sovint extraordinàriament petita. M’he proposat de provar-ho numèricament amb mitjanes i, fins allà on arriben els meus resultats imperfectes, confirmen sempre l’opinió. També he consultat observadors sagaços i de la màxima experiència i, després de deliberar-hi, coincideixen en aquesta opinió. Respecte a això, per tant, les espècies dels gèneres més amplis semblen varietats més que no ho semblen les espècies dels gèneres menors. Hom pot presentar-se encara el cas d’una altra manera, i hom pot dir que, en els gèneres més amplis, on es manufactura ara un nombre de varietats o d’espècies incipients superior a la mitjana, moltes de les espècies ja manufacturades semblen fins a un cert punt varietats, perquè difereixen les unes de les altres en una magnitud de diferència inferior a la usual.

De més a més, les espècies dels gèneres amplis estan relacionades les unes amb les altres, de la mateixa manera que es relacionen entre si les varietats de qualsevol espècie. Cap naturalista no pretén que totes les espècies d’un gènere siguin igualment distintes les unes de les altres; poden ésser dividides generalment en subgèneres, o seccions, o grups menors. Com ha remarcat molt bé Fries, petits grups d’espècies s’apleguen generalment com a satèl·lits al voltant de certes altres espècies. ¿I què són les varietats, si no grups de formes, relacionades desigualment les unes amb les altres, i aplegades entorn de certes formes, és a dir, al voltant de llurs espècies mare? Hi ha ací, indubtablement, un dels punts més importants de diferència entre varietats i espècies; a saber, que la magnitud de diferència entre les varietats, com parant-les entre elles o amb les espècies mare, és molt menor que entre les espècies del mateix gènere. Però quan passarem a discutir el principi divergència de caràcter, com jo l’anomeno, veurem com pot ésser explicat això, i com les diferències menors entre varietats tendeixen a créixer i a esdevenir les majors diferències entre les espècies.

Ací hi ha un altre punt que em sembla digne d’esment. Les varietats tenen generalment àmbits molt restringits. Aquesta afirmació no és realment gaire més que un tòpic, per tal com si trobàvem que una varietat té una àrea més àmplia que el de la seva suposada espècie mare, llur denominació respectiva hauria d’ésser invertida. Però també hi ha raó per a creure que aquelles espècies que estan relligades molt estretament a d’altres espècies, i que en aquesta mesura semblen varietats, tenen sovint àrees molt restringides. Mr. H. C. Watson, posem per cas, ha senyalat per a mi, en el ben garbellat catàleg de les plantes de Londres (4a edició), 63 plantes que hi han estat classificades com a espècies però que ell considera tan pròximament afins a d’altres espècies que els atorga un valor dubtós: aquestes 63 suposades espècies s’estenen per un 6,9 de les províncies en què Mr. Watson ha dividit la Gran Bretanya. Ara bé: en aquest mateix catàleg figuren 53 varietats reconegudes, que s’estenen pel 7,7 de les províncies; mentre que les espècies a què pertanyen aquelles varietats s’estenen pel 14,3 de les províncies. De manera que les varietats reconegudes tenen molt aproximadament la mateixa àrea restringida que les formes estretament afins assenyalades per Mr. Watson com a espècies dubtoses, però que són quasi unànimement classificades pels botànics britànics com a espècies autèntiques i veritables.

En conclusió, doncs, les varietats tenen els mateixos caràcters generals que les espècies, perquè no poden ésser distingides de les espècies sinó amb dues excepcions: la primera, pel descobriment de formes intermèdies de lligam, i la presència d’aquests lligams no pot afectar els caràcters actuals de les formes que ells relacionen; la segona, per una certa magnitud de diferència, ja que dues formes, si difereixen molt poc, són classificades generalment com a varietats, encara que no n’hagin estat descobertes formes intermèdies de lligam; però la magnitud de diferència considerada necessària per a donar a dues formes la categoria d’espècies és bastant indefinida. En els gèneres que tenen en un país un nombre d’espècies superior a la mitjana, les espècies d’aquests gèneres tenen més varietats que la mitjana. En els gèneres amplis les espècies són susceptibles d’aplegar-se estretament, però de manera desigual, tot formant petits aplecs a l’entorn de certes espècies. Les espècies estretament afins a d’altres espècies tenen aparentment àrees restrigides. En tots aquests aspectes les espècies dels gèneres amplis presenten una forta analogia amb les varietats. I podem comprendre clarament aquestes analogies si les espècies existiren en un temps com a varietat i s’originaren així; mentre que aquestes analogies són del tot inexplicables si cada espècie hagués estat creada independentment.

Hem vist, també, que són les espècies més florents i dominants dels gèneres més amplis aquelles que produeixen varietats per damunt la mitjana; i les varietats, com veurem més endavant, tendeixen a veure’s convertides en espècies noves i distintes. Així els gèneres més amplis tendeixen a esdevenir més amplis encara; i, arreu de la naturalesa, les formes de vida que ara són dominants tendeixen a esdevenir encara més dominants, tot deixant molts descendents modificats i dominants. Però, per uns passos que explicarem més endavant, els gèneres més amplis tendeixen també a fragmentar-se en gèneres menors. I així les formes de vida, arreu de l’univers, arriben a dividir-se en grups subordinats a d’altres grups.





III


LA LLUITA PER L’EXISTÈNCIA

Relació amb la selecció natural — Us del terme en un sentit ampli — Progressió geomètrica de l’augment — Ràpid augment dels animals naturalitzats i de les plantes naturalitzades — Naturalesa dels obstacles a l’augment — Competició universal — Efectes del clima — Protecció segons el nombre d’individus — Complexes relacions de tots els animals i de totes les plantes en la naturalesa — Lluita per la vida extremadament implacable entre individus i varietats de la mateixa espècie; sovint implacable entre espècies del mateix gènere — La relació d’organisme a organisme és la més important de totes les relacions

Abans d’entrar en el tema d’aquest capítol, he de fer algunes remarques preliminars per a mostrar com la lluita per l’existència es relaciona amb la selecció natural. Hom ha vist en el darrer capítol que entre els éssers orgànics en estat natural existeix certa variabilitat individual; de fet no tinc noticia que això hagi estat mai disputat. No té importància per a nosaltres si multituds de formes dubtoses són anomenades espècies, o subespècies, o varietats; ni el lloc dins de la classificació, per exemple, que hom ha d’imposar a les dues-centes o tres-centes formes dubtoses de plantes britàniques (si l’existència de varietats ben definides és admesa). Però la mera existència de la variabilitat individual i d’algunes varietats ben definides, si bé és necessària com a base de treball, ens ajuda molt poc a comprendre com sorgeixen les espècies en la naturalesa. ¿Com han estat perfeccionades totes aquestes exquisides adaptacions d’una part de l’organisme a una altra part i a les condicions de vida, i les d’un ésser orgànic distint a un altre ésser? Veiem aquestes magnífiques adaptacions mútues molt clarament en el pigot i en l’herba del vesc; i només una mica menys clarament en el més humil paràsit que s’arrapa als pèls d’un quadrúpede o a les plomes d’un ocell; en l’estructura de l’escarabat que es capbussa en l’aigua; en l’aqueni alat que és gronxat per la brisa més suau; en resum, veiem magnífiques adaptacions arreu i en cadascun dels components del món orgànic.

Hom pot preguntar de bell nou com és que les varietats, que jo he anomenat espècies incipients, queden finalment convertides en veritables i distintes espècies que, en la majoria de casos, és obvi que difereixen les unes de les altres molt més que no ho fan les varietats d’una mateixa espècie ¿Com sorgeixen aquests grups d’espècies que constitueixen el que hom anomena gèneres distints, i que difereixen les unes de les altres més que no pas les espècies d’un mateix gènere? Tots aquests resultats, com veurem més al detall en el pròxim capítol, provenen inevitablement de la lluita per la vida. A causa d’aquesta lluita per la vida, cada variació, àdhuc la més lleugera, i sigui quina sigui la causa que l’ha produïda, si resulta d’alguna manera profitosa per a un individu de qualsevol espècie —per les seves infinitament complexes relacions amb els altres éssers orgànics i amb la naturalesa exterior—, tendirà a la preservació d’aquest individu i serà heretada generalment per la seva descendència. A més, la descendència tindrà així més probabilitats de supervivència perquè, entre els molts individus de qualsevol espècie que neixen periòdicament, només un petit nombre pot sobreviure. He donat a aquest principi, pel qual tota lleugera variació que sigui útil serà preservada, el nom de selecció natural, per contraposar-lo al poder de selecció de l’home. Hem vist que l’home, per mitjà de la selecció, pot produir certament grans resultats, i que pot adaptar els éssers orgànics als seus usos per l’acumulació de variacions petites però útils que li són ofertes de mans de la naturalesa. Però la selecció natural, com veurem més endavant, és un poder tothora amatent a actuar, i és tan desmesuradament superior als febles esforços de l’home com les obres de la naturalesa ho són respecte a les de l’art.

Discutirem ara amb una mica més de detall la lluita per l’existència. En la meva obra futura serà tractat aquest tema amb molta més extensió, com bé ho mereix. De Candolle pare i Lyell mostraren, àmpliament i filosòfica, que tots els éssers orgànics són exposats a una competència àrdua. Pel que fa a les plantes, ningú no ha tractat aquest tema amb més talent i habilitat que W. Herbert, degà de Manchester, cosa que és evidentment el resultat del seu gran coneixement de l’horticultura. Res no és més fàcil que admetre de paraula la veritat de la lluita universal per la vida, ni res no és més difícil —almenys jo ho trobo així— que tenir constantment present aquesta conclusió. I estic convençut que si hom no se la grava totalment en el pensament, el conjunt de l’economia de la naturalesa —amb tots els fets de distribució, raresa, abundor, extinció i variació—, serà vist de manera obscura o serà totalment incomprès. Contemplem la faç de la natura radiants d’alegria: veiem sovint superabundor d’aliment; però no veiem, o ho oblidem, que els ocells que canten desvagats al voltant nostre viuen principalment d’insectes o de llavors; i, per tant, destrueixen vida constantment; o oblidem quina gran part d’aquests cantaires, o de llurs ous, o de llurs niades són destruïts per d’altres ocells o per animals de presa; no tenim sempre present que si bé l’aliment pot ésser ara superabundós, no ho és en totes les estacions de l’any.

Hauria de dir per endavant que empro el terme lluita per l’existència en un sentit ampli i metafòric, tot incloent-hi la dependència d’un ésser respecte a un altre, i tot incloent-hi (ço que és més important) no solament la vida de l’individu, ans el seu èxit en deixar descendència. Hom pot dir amb certesa que dos animals canins en temps de fretura es barallaran entre ells per qui es quedarà amb el menjar i viurà. Hom diu que una planta arran del desert lluita per la vida contra la sequedat, encara que seria més correcte de dir que depèn de la humitat. Hom pot dir, amb més certesa, que una planta que dóna cada any un miler de llavors —de les quals només una, per terme mitjà, pot arribar a adulta— lluita amb les plantes de la mateixa o d’altres menes que ja cobreixen el sòl. L’herba del vesc depèn de la pomera i d’alguns altres arbres, però hom pot dir només en un sentit molt ampli que lluita contra aquests arbres —ja que si un excés d’aquestes plantes paràsites creix en el mateix arbre, aquest es decandirà i morirà. Però és més cert que diversos brots de l’herba del vesc que creixin prop els uns dels altres, damunt la mateixa branca, lluiten entre ells. Per tal com l’herba del vesc és disseminada pels ocells, la seva existència depèn dels ocells; i hom pot dir en sentit metafòric que lluita contra d’altres plantes amb fruit, tot temptant els ocells, perquè aquests devorin les seves llavors en comptes de les d’altres plantes, i així les escampin. En aquests sentits diversos, que s’entrellacen mútuament, i per raons de conveniència, uso el terme general de lluita per l’existència.

La lluita per l’existència deriva inevitablement de la gran velocitat amb què tots els éssers orgànics tendeixen a multiplicar-se. Tot ésser, que durant el seu temps natural de vida produeix diversos ous o diverses llavors, ha d’ésser destruït en algun període del seu vivent, o durant alguna estació o algun any; puix que si no fos així —i segons el principi d’augment geomètric—, el seu nombre esdevindria amb rapidesa tan extraordinàriament elevat que cap país no podria suportar-ne el producte. Per tant, com que es produeixen més individus dels que poden sobreviure, hi ha d’haver en tots els casos una lluita per l’existència: la d’un individu amb un altre de la mateixa espècie, amb individus d’espècies diferents, o amb les condicions físiques de vida. És la doctrina de Malthus aplicada amb energia redoblada a tot el conjunt dels regnes animal i vegetal; car en aquests no hi pot haver ni un augment artificial de l’aliment ni una evitació prudent de realitzar una unió. Encara que algunes espècies poden anar augmentant avui dia, més o menys ràpidament, totes no poden fer el mateix, perquè el món no podria contenir-les.

No hi ha excepcions a la regla que cada ésser orgànic es multiplica naturalment a un ritme tan ràpid que, si no fos destruït, la descendència d’una sola parella cobriria aviat la terra. Àdhuc l’home, que cria amb lentitud, ha doblat el seu nombre d’individus en vint-i-cinc anys; i, amb aquest ritme, no quedaria al cap d’alguns milers d’anys ni un racó lliure perquè la seva descendència hi posés els peus. Linné calculà que si una planta anual produïa solament dues llavors —i no hi ha cap planta que sigui tan improductiva—, i que si les seves filles en produïen dues més cadascuna l’any vinent, i així successivament, al cap de vint anys hi hauria un milió de plantes. Hom reconeix que l’elefant és, de tots els animals, el que cria més lentament, i m’he pres certa feina a calcular el seu ritme mínim d’augment natural probable: si assumim que comença a criar a trenta anys —si bé aquesta edat queda sota la mitjana— i que continua criant fins a noranta, tot deixant tres parells de cries en aquest interval, al cap de cinc segles hi hauria quinze milions d’elefants vius descendents de la primera parella.

Però, sobre aquest tema, tenim evidències millors que els purs càlculs teòrics; o sia els nombrosos casos enregistrats sobre l’augment astoradorament ràpid de diversos animals en estat natural, quan les circumstàncies els són favorables durant dues o tres estacions successives. Encara és més colpidora l’evidència referida als nostres animals domèstics de moltes menes que han viscut en estat salvatge en indrets del món diferents: les afirmacions sobre el ritme d’augment del bestiar boví i dels cavalls (ambdós lents per a criar) a l’Amèrica del Sud i després a Austràlia haurien resultat increïbles si no haguessin estat comprovades. El mateix passa amb les plantes: podríem assenyalar casos de plantes introduïdes que, en un període de menys de deu anys, esdevingueren comunes en illes senceres. Diverses de les plantes que avui dia són nombroses a les amples planures de La Plata, cobrint-ne llegües quadrades de superfície i eliminant-ne gairebé totes les altres plantes, foren introduïdes des d’Europa; i les plantes de l’Índia que ara es dispersen des del cap Comorin fins a l’Himàlaia (així m’ho ha dit el doctor Falconer), van ésser importades d’Amèrica en temps de la seva descoberta. En aquests casos, i en d’altres exemples inacabables que hom podria citar, ningú no suposa que la fertilitat d’aquests animals i d’aquestes plantes hagi augmentat de sobte i temporalment en grau apreciable. L’explicació òbvia és que les condicions de vida han estat molt favorables, que en conseqüència hi ha hagut menys destrucció dels adults i de les cries, i que quasi tots els exemplars joves han pogut criar. La progressió geomètrica de l’augment, en aquests casos, i el seu resultat que mai no deixa d’ésser sorprenent, expliquen amb senzillesa l’augment extraordinàriament ràpid i l’àmplia difusió de les produccions que han estat naturalitzades en una nova terra.

En estat natural, gairebé totes les plantes produeixen llavors i són poquíssims els animals que no crien cada any. D’ací que puguem afirmar amb tota seguretat que tots els animals i totes les plantes tendeixen a augmentar en progressió geomètrica, que saturarien ràpidament qualsevol lloc on existeixen, i que la tendència a augmentar en progressió geomètrica ha d’ésser frenada per llur destrucció en algun període de la vida. La nostra familiaritat amb els animals domèstics de més mida tendeix, crec, a confondre’ns: no ens adonem de la gran destrucció que pateixen, i oblidem que milers d’ells són portats cada any a l’escorxador per servir-nos d’aliment; i que, en estat natural, un nombre igual hauria estat eliminat d’una manera o d’una altra.

L’única diferència entre els organismes que cada any donen milers d’ous o de llavors i els que en produeixen extremadament pocs, és que els que es multipliquen amb lentitud necessitaran alguns anys més per a poblar —en condicions favorables— tota una contrada, per gran que sigui. El còndor pon un parell d’ous i l’estruç en pon una vintena; i, no obstant això, el còndor pot ésser, en un país, més nombrós que l’estruç. El petrell Fulmarus glaciales pon només un ou, i hom considera que és l’ocell més nombrós de tot el món. Una mosca pon centenars d’ous i d’altres, com la hippobosca, només un; però aquesta diferència no determina quants individus de cada espècie poden viure en una contrada. Un gran nombre d’ous té certa importància per a aquelles espècies —que depenen d’una quantitat d’aliment que fluctua amb rapidesa—, perquè els permet d’augmentar ràpidament el nombre d’individus. Però la importància real d’un gran nombre d’ous o de llavors és la compensació d’una destrucció elevada en algun període de la vida; i aquest és, en la majoria de casos, un període primerenc. Si un animal pot protegir d’alguna manera els seus ous o les seves cries, pot produir-ne pocs i, així i tot, el nombre mitjà d’individus serà assolit; però si molts ous o moltes cries són destruïts, n’haurà de produir molts o l’espècie s’extingirà. Per a mantenir només un arbre que visqués per terme mitjà mil anys, n’hi hauria prou que donés una llavor cada mil anys si aquesta llavor no fos mai destruïda i si hom pogués garantir la seva germinació en un lloc adequat. Per tant, en tots els casos, la mitjana d’individus de qualsevol animal o planta depèn només de manera indirecta del nombre dels seus ous o de les seves llavors.

En observar la naturalesa és imprescindible de tenir sempre presents les consideracions esmentades. I no oblidem mai que hom pot dir que tots els éssers orgànics del nostre voltant s’esforcen al màxim per augmentar llur nombre; que cadascun lluita per viure en algun període de la seva vida; i que la destrucció implacable que pateixen es desferma inevitablement contra els adults o contra els joves, durant cada generació o a intervals recurrents. Alleugeriu qualsevol dificultat, mitigueu la destrucció ni que sigui una mica, i el nombre de l’espècie s’incrementarà quasi instantàniament fins a assolir qualsevol quantitat. El rostre de la naturalesa pot ésser comparat a una superfície tova amb deu mil estaques afilades i molt juntes les unes amb les altres, que són clavades a la terra per martellades contínues, les quals colpegen ara una estaca i després una altra encara amb més força.

És molt difícil de veure què és el que frena la tendència natural de cada espècie a augmentar el nombre d’individus. Mirem l’espècie més vigorosa: de la mateixa manera que comprèn un eixam d’individus, així llur tendència a augmentar es veurà encara més incrementada. No sabem exactament, ni en un sol cas, quins són els obstacles. I això no ha de sorprendre ningú que reflexioni sobre la nostra ignorància en aquesta qüestió, fins i tot pel que fa a la humanitat, tan incomparablement més ben estudiada que qualsevol altre animal. El tema ha estat tractat hàbilment per diversos autors; i jo discutiré alguns dels obstacles amb certa extensió, més especialment pel que fa als animals feréstecs de l’Amèrica del Sud, en la meva obra futura. Ací faré només algunes observacions per atreure alguns punts principals a la memòria del lector. Els ous i les cries semblen ésser, en general, els que més pateixen, però aquest no és pas invariablement el cas. En les plantes hi ha una vasta destrucció de llavors; però crec, per algunes observacions que he fet, que les plantes de planter són les que més pateixen, per tal com germinen en un sòl ja atapeït d’altres plantes. A més, les plantes de planter són destruïdes en gran nombre per enemics diversos. Per exemple, en un clap de terra de tres peus de llargada per dos d’amplada, que havia estat netejat i cavat, i on no hi havia l’ofec d’altres plantes, vaig anar marcant els brots de les nostres plantes natives que hi anaven creixent: de 357 plantes que hi naixeren, no menys de 295 foren destruïdes, sobretot pels insectes i pels llimacs. Si hom deixa créixer la gespa que ha estat segada durant molt de temps o la que durant molt de temps ha estat esbrostada pels quadrúpedes, les plantes més vigoroses mataran gradualment les menys vigoroses, encara que les darreres fossin plantes adultes; així, de vint espècies que hom deixés créixer lliurement en un petit clap de gespa (tres peus per quatre), nou d’elles moririen si les altres espècies podien créixer lliurement.

La quantitat d’aliment a l’abast de cada espècie marca òbviament el límit màxim d’increment de cadascuna; però, moltes vegades, el que determina el nombre mitjà d’individus no és l’obtenció d’aliment sinó el fet que serveixi d’aliment a d’altres animals. Així, doncs, no sembla que hi hagi dubte que el nombre de perdius, de galls de bosc i de llebres, en qualsevol finca gran, dependrà sobretot de la destrucció de feristeles. Si cap peça de caça no fos caçada a Anglaterra en els pròxims vint anys i si, alhora, cap feristela no fos destruïda, hi hauria amb tota probabilitat menys caça que avui dia —tot i que hom mata ara centenars de milers de peces cada any. Per altra banda, en alguns casos com el de l’elefant i el del rinoceront, cap individu no és destruït per animals de presa: àdhuc el tigre de l’Índia s’atreveix només raríssimament a atacar un elefant jove protegit per la seva mare.

El clima fa un paper important a l’hora de determinar la mitjana d’individus de l’espècie, i crec que les estacions periòdiques de fred extrem o de sequedat són les dificultats més efectives de totes. Vaig calcular que l’hivern de 1854-1855 destruí quatre cinquenes parts dels ocells de les meves terres, i aquesta és una destrucció immensa si recordem que aquest percentatge de destrucció significaria una mortalitat extraordinàriament severa en les epidèmies humanes. A primer cop d’ull, l’acció del clima sembla ésser independent de la lluita per l’existència; però, per tal com el clima actua sobretot reduint l’aliment, desfermarà la lluita més implacable entre els individus que es nodreixen del mateix tipus d’aliment, tant si pertanyen a una mateixa espècie com si són d’espècies diferents. Àdhuc quan el clima, per exemple un fred extrem, actua directament, els individus menys vigorosos o els que obtinguin menys menjar durant l’hivern seran els que més patiran. Quan viatgem de sud a nord o d’una regió humida a una de seca, veiem invariablement que algunes espècies van fent-se cada vegada més rares fins que acaben desapareixent; i ja que el canvi de clima és evident, estem temptats d’atribuir tot l’efecte a la seva acció directa. Però aquest és un punt de vista molt fals: oblidem que cada espècie pateix constantment —fins en els llocs on és més abundosa— una destrucció enorme en algun període de la seva vida, per enemics o pels que competeixen pel mateix territori o pel mateix aliment; i, si aquests enemics o competidors són afavorits mínimament per qualsevol canvi lleu del clima, llur nombre augmentarà moltíssim i, com que cada àrea ja està curulla d’habitants, l’altra espècie disminuirà. Quan viatgem cap al sud i veiem que una espècie va disminuint en nombre, podem assegurar que la causa es reparteix entre l’afavoriment d’una altra espècie i el perjudici de la primera. El mateix passa si viatgem cap al nord, però en un grau en certa manera inferior, perquè el nombre d’espècies de tot tipus —i també el de competidors— va disminuint cap al nord; per això, quan anem cap al nord o quan pugem una muntanya, trobem molt més sovint formes migrades —a causa de l’acció directa del clima— que quan anem cap al sud o quan baixem una muntanya. Quan assolim les regions àrtiques o els cims coberts de neu, o els deserts absoluts, la lluita per la vida és, gairebé exclusivament, contra els elements.

Podem veure amb claredat que el clima actua sobretot indirectament, afavorint certes espècies, quan veiem el prodigiós nombre de plantes dels nostres jardins que poden resistir perfectament el nostre clima i en canvi mai no poden ésser naturalitzades, ja que no poden competir amb les nostres plantes natives ni resistir la destrucció pels animals propis del país.

Quan el nombre d’individus d’una espècie augmenta extraordinàriament en una petita rodalia, a causa de circumstàncies altament favorables, es produeixen sovint epidèmies (almenys això sembla que passa en general amb els nostres animals de caça); i, en aquest cas tenim un obstacle independent de la lluita per la vida. Però fins algunes d’aquestes anomenades epidèmies semblen causades per cucs paràsits que han estat afavorits desproporcionadament per alguna causa, la qual és possible que sigui, en part, llur facilitat de difusió entre els animals apinyats; i ací intervindria una mena de lluita entre el paràsit i l’hoste.

D’altra banda, i en molts casos, un nombre d’individus de la mateixa espècie que sigui molt elevat en relació amb el de llurs enemics és imprescindible per a la preservació de l’espècie. D’aquesta manera, podem obtenir molta quantitat de blat de moro, de colza, etc., en els nostres camps, perquè el nombre de llavors és molt superior al d’ocells que se’n nodreixen; i, encara que en una estació hi hagi superabundor de menjar, els ocells no poden augmentar llur nombre en proporció a les llavors que tenen a l’abast, perquè a l’hivern es reduirà el nombre d’ocells. En canvi, tothom que hagi provat de cultivar una mica de blat o de llavors semblants en un jardí, sap que això és molt dificultós; en aquest cas jo vaig perdre totes les llavors. Crec que el fet que un nombre elevat d’individus de la mateixa espècie sigui necessari per a llur preservació, explica alguns fets singulars de la naturalesa: que les plantes més rares siguin a vegades extremadament abundoses en els pocs llocs on es produeixen, i que les plantes comunes hi siguin comunes, és a dir, abundoses d’individus, fins en els confins extrems de llur distribució; perquè, en aquests casos, podríem creure que una planta existiria només en el lloc on les condicions de vida fossin tan favorables que moltes d’elles poguessin viure plegades i, així, protegir-se mútuament de la destrucció total. Hauria d’afegir que l’efecte beneficiós de l’encreuament freqüent i l’efecte perjudicial de l’entrecriança pròxima entren probablement en joc en alguns d’aquests casos; però no m’estendré ací en aquest tema intricat.

Hi ha molts casos enregistrats que mostren com les dificultats i les relacions entre els éssers orgànics que han de lluitar entre ells en un mateix territori són complexes i inesperades. Donaré només un exemple que, si bé és senzill, m’ha interessat. Al Staffordshire, en la finca d’un parent meu on jo tenia amplis mitjans d’investigació, hi havia un garrigar extremadament erm que mai no havia estat tocat per la mà de l’home; però alguns centenars d’acres de les mateixes característiques havien estat encerclats per tanques vint-i-cinc anys abans, i plantats de pins roigs. El canvi que es produí en la vegetació nativa de la part del garrigar on havien estat plantats pins, va ésser d’allò més remarcable; més remarcable que el canvi que hom pot veure generalment en passar d’un sòl a un altre de molt diferent: no solament va canviar del tot el nombre proporcional de garrigues, sinó que dotze espècies de plantes (sense comptar les herbes i els càrexs) que hom no podia trobar al garrigar, brotaren a la part plantada. Pel que fa als insectes, l’efecte devia ésser encara més gran, perquè sis espècies d’ocells insectívors que hom no veia al garrigar eren molt comunes a la part plantada, i fins i tot el garrigar va ésser freqüentat per dues o tres espècies distintes d’ocells insectívors. Veiem ací com ha estat de potent l’efecte de la introducció d’una sola espècie d’arbre, sense haver fet res més que posar tanques a la part plantada perquè el bestiar boví no hi entrés. Però la importància de posar tanques, la vaig veure clarament prop de Farnham, al Surrey. Ací hi ha garrigars extensos, amb alguns claps de vells pins roigs als cims dels turons llunyans. En els darrers deu anys hom ha posat tanques a grans superfícies i ara hi broten espontàniament multituds de pins, tan apinyats els uns amb els altres que no tots poden sobreviure. Quan vaig assabentar-me que aquests arbres joves no havien estat sembrats ni plantats, llur quantitat em va sorprendre tant que vaig adreçar-me a llocs de perspectives diverses, des d’on vaig poder examinar centenars d’acres de garrigar sense tanques i, literalment, no vaig veure-hi ni un sol pi roig excepte els vells pins plantats als cims dels turons. Però mirant de prop entre les soques de les garrigues, vaig trobar multituds de brots i d’arbrissons que havien estat perpètuament esbrostats pel bestiar. En una iarda quadrada, distant alguns centenars de iardes d’un dels grups de vells pins plantats, vaig comptar fins a trenta-dos arbrets; i, jutjant pels anells de creixement, alguns d’ells havien intentat d’aixecar llurs copes per sobre del garrigar durant vint-i-sis anys, i havien fracassat. No és sorprenent, doncs, que tan aviat com hi posaren tanques, la terra esdevingué curulla de pinets que creixien amb vigor. I el garrigar era tan extremadament estèril, i tan extens, que ningú no hauria imaginat mai que el bestiar boví hi anés a cercar pastura d’una manera tan perseverant i efectiva.

Veiem ací que el bestiar boví determina absolutament l’existència del pi roig; però en moltes parts del món són els insectes els que determinen l’existència del bestiar. Potser és al Paraguai on se’ns ofereix l’exemple més curiós. Allí ni el bestiar boví ni els cavalls ni els gossos s’han tornat mai salvatges, si bé pullulen cap al sud i cap al nord en estat feréstec; i Azara i Rengger mostraren que la causa d’això és que, al Paraguai, hi ha un gran nombre de certes mosques que ponen els ous en els melics d’aquells animals quan acaben de néixer. L’augment del nombre de mosques deu estar limitat d’alguna manera, tot i ésser tan nombroses, possiblement pels ocells. Per tant, si certs ocells insectívors (el nombre dels quals està regulat per falcons o per animals de presa) augmentessin en nombre al Paraguai, les mosques disminuirien i aleshores el bestiar i els cavalls es tornarien feréstecs i això alteraria certament, i en gran mesura, la vegetació (tal com ho he observat en alguns llocs de l’Amèrica del Sud); això afectaria molt els insectes i això, encara, els ocells insectívors (com acabem de veure que passà a l’Staffordshire), i així successivament, formant cercles de complexitat cada vegada més amplis. Començàrem aquesta sèrie amb els ocells insectívors i l’hem acabada amb ells. En la naturalesa les relacions no són sempre tan senzilles com aquestes. Batalla rere batalla deuen anar repetint-se per sempre amb èxits variables; i, no obstant això, les forces s’equilibren a la llarga tan exquisidament que el rostre de la naturalesa es manté uniforme durant molt de temps, si bé és segur que la circumstància més insignificant donaria sovint la victòria a un ésser orgànic sobre un altre. Així i tot, la nostra ignorància és tan profunda i la nostra presumpció tan alta, que ens meravellem quan ens assabentem de l’extinció d’un ésser orgànic; i, com que no en veiem la causa, invoquem cataclismes capaços de desolar el món, o inventem lleis sobre la durada de les formes de vida!

Estic temptat de donar un altre exemple mostrant com les plantes i els animals, tan allunyats entre si en l’escala de la naturalesa, estan lligats per una xarxa de relacions complexes. Més endavant tindré ocasió de mostrar que l’exòtica Lobelia fulgens mai no és visitada pels insectes en aquesta part d’Anglaterra i, en conseqüència —per la seva estructura peculiar—, mai no dóna llavors. Moltes de les nostres plantes orquidàcies requereixen absolutament la visita de papallones nocturnes que transportin les masses de pol·len, i que d’aquesta manera les fecundin. També tinc raons per a creure que els borinots són imprescindibles per a la fecundació dels pensaments (Viola tricolor) puix que les abelles no visiten aquestes flors. Per alguns experiments que he fet, m’he adonat que les visites de les abelles, si no són indispensables, almenys són altament beneficioses per a la fecundació dels nostres trèvols; però només els borinots visiten el trèvol de prat (Trifolia pratense), perquè les abelles no poden arribar al seu nèctar. Per això, tinc molt pocs dubtes que si tot el gènere de borinots s’extingís o fos molt rar a Anglaterra, el pensament i el trèvol de prat esdevindrien molt rars o desapareixerien totalment. El nombre de borinots en una contrada depèn en gran mesura del nombre de rates de camp, que destrueixen llurs ruscs i llurs nius; i Mr. H. Newman, que s’ha preocupat durant molt de temps dels hàbits dels borinots, creu que «més de dues terceres parts dels borinots són destruïts d’aquesta manera a Anglaterra». D’altra banda, el nombre de rates depèn molt, com tots sabem, del nombre de gats; i Mr. Newman diu: «M’he adonat que en les viles i en els poblets petits, el nombre de nius de borinot és més elevat que a cap altre lloc, cosa que jo atribueixo al fet que allí hi ha molts gats que destrueixen les rates». Per tant, és força creïble que la presència de molts animals felins en una contrada podria determinar, per llur intervenció primer sobre les rates i després sobre els borinots, la freqüència de certes flors en aquesta contrada!

En el cas de moltes espècies, entren probablement en joc molts contratemps que actuen en períodes diferents de la vida i durant diferents estacions o anys; un o alguns d’aquests contratemps són en general els més potents, però tots concorren a determinar la mitjana d’individus o àdhuc l’existència d’una espècie. En alguns casos hom pot demostrar que factors molt diferents actuen sobre la mateixa espècie en contrades diverses. Quan mirem les plantes i els arbustos que cobreixen el vessant embrossat d’una muntanya, estem temptats d’atribuir llur nombre proporcional i llurs menes al que anomenem atzar. Però, com és de fals aquest punt de vista! Tothom ha sentit dir que quan un bosc americà és talat, una vegetació molt diferent hi brota de nou; però hom ha observat que els arbres que creixen avui dia en les antigues ruïnes índies del sud dels Estats Units, despleguen la mateixa diversitat magnífica i la mateixa proporció de menes que els boscos verges dels voltants. Quina lluita deu haver-se produït durant segles entre les diverses menes d’arbres, cadascun escampant cada any milers de llavors! Quina guerra entre insectes —i entre insectes, cargols i d’altres animals contra ocells i animals de presa—, esforçant-se a multiplicar-se i devorant-se mútuament, o menjant les plantes que cobrien de primer el terra i feien nosa al creixement dels arbres! Llanceu enlaire un grapat de plomes i totes elles cauran a terra segons lleis definides; però, que simple és aquest problema comparat amb l’acció i la reacció d’innombrables animals i plantes que han determinat, al cap de segles, el nombre proporcional i les menes d’arbres que creixen avui dia a les velles ruïnes índies!

La dependència d’un ésser orgànic respecte a un altre o la d’un paràsit respecte a l’hoste s’estableix en general entre éssers allunyats en l’escala de la naturalesa. Aquest és sovint el cas d’aquells que hom diu que lluiten l’un contra l’altre per l’existència, com és el cas de la llagosta migratòria i dels quadrúpedes herbívors. Però la lluita és, gairebé invariablement, més àrdua entre individus de la mateixa espècie, car freqüenten els mateixos territoris, necessiten el mateix aliment, i estan exposats als mateixos perills. En el cas de les varietats de la mateixa espècie, la lluita serà en general igualment àrdua, i veiem a vegades que la contesa es decideix aviat. Per exemple, si hom sembra plegades diverses varietats de blat, i llurs llavors se sembren de nou, les varietats que s’aclimatin millor al sòl o al clima, o que siguin més fèrtils per naturalesa, s’imposaran a les altres i donaran un nombre major de llavors; i, en conseqüència, al cap de pocs anys hauran suplantat les altres varietats. Per a tirar endavant una partida barrejada de varietats —fins i tot si són tan afins com les varietats de pèsol d’olor, de colors diferents—, cadascuna d’elles ha d’ésser collida cada any per separat i les llavors han d’ésser barrejades en la proporció adequada o, si no, les varietats més febles disminuiran sense interrupció fins a desaparèixer. El mateix passa amb les varietats d’ovella: hom ha afirmat que algunes varietats d’ovella de muntanya matarien de gana a d’altres varietats de muntanya i, per tant, hom no pot tenir-les plegades. El mateix resultat es desprèn quan hom deixa plegades varietats diferents de sangoneres comunes. Fins podem dubtar que les varietats de qualsevol de les nostres plantes o dels nostres animals domèstics tinguin exactament la mateixa fortalesa, els mateixos hàbits i la mateixa constitució, i que hom pogués conservar les proporcions d’una partida barrejada original durant mitja dotzena de generacions, si les varietats poguessin lluitar entre elles com si fossin éssers en estat de naturalesa i si hom no barregés cada any les llavors o les cries en la mateixa proporció.

Com que les espècies del mateix gènere tenen en general, si bé no de forma invariable, molta semblança entre llurs hàbits i llur constitució, i sempre la tenen pel que fa a llur estructura, la lluita serà generalment més implacable entre les espècies del mateix gènere —quan competeixen les unes amb les altres— que entre espècies de gèneres diferents. Ho veiem així en la recent extensió d’una espècie d’oreneta per certes zones dels Estats Units, on ha causat la disminució d’altres espècies. El recent augment de la griva a certes parts d’Escòcia ha provocat la disminució del tord ala-roig. Quantes vegades no sentim dir que una espècie de rata ha pres el lloc d’una altra espècie de rata, en els climes més diversos! A Rússia, el petit escarabat asiàtic ha anat empenyent pertot arreu el seu congènere de més mida. Una espècie de senabre en suplantarà un altre i el mateix passarà en d’altres casos. Podem entendre més o menys per què la competència és més àrdua entre les formes afins que ocupen quasi el mateix lloc en l’economia de la naturalesa; però probablement no podrem dir amb precisió, en cap dels casos, per què una espècie ha resultat victoriosa sobre una altra en la gran batalla de la vida.

Un corol·lari de màxima importància pot ésser deduït a partir de les observacions precedents; és a dir, que l’estructura de tot ésser orgànic es relaciona, de manera essencial si bé sovint desapercebuda, amb tots els altres éssers orgànics amb els quals competeix per l’aliment o pel territori, o dels quals ha d’escapar, o dels quals es nodreix. Això és obvi en l’estructura de les dents i de les urpes del tigre, i en les potes i els garfis del paràsit que s’arrapa al pelatge del tigre. Però en el magnífic aqueni alat de la dent de lleó, i en les potes aplanades i peludes de l’escarabat d’aigua, la relació sembla, al principi, limitada als elements aire i aigua. Però l’avantatge dels aquenis alats rau sens dubte en la màxima relació amb el terreny, que ja està atapeït d’altres plantes; i, d’aquesta manera, les llavors poden dispersar-se àmpliament i anar a caure en una terra desocupada. En l’escarabat d’aigua l’estructura de la seves potes, tan ben adaptades per a nedar sota l’aigua, li permet de competir amb altres insectes aquàtics, de caçar les seves pròpies preses i d’escapar dels animals que volen caçar-lo.

L’emmagatzemament de substàncies nutritives dintre de les llavors de moltes plantes sembla a primer cop d’ull que no tingui cap tipus de relació amb les altres plantes. Però jo sospito, pel fort creixement dels brots que provenen d’aquestes llavors (com el pèsol i la mongeta) quan les sembrem enmig de les herbes altes, que l’ús principal de les substàncies nutritives de la llavor és d’afavorir el creixement del brot mentre aquest lluita contra les altres plantes que creixen vigorosament al seu voltant.

Contemplem una planta en el centre de la seva àrea de dispersió: ¿per què no duplica o quadruplica el seu nombre d’individus? Sabem que pot suportar perfectament bé una mica més de calor o de fred, o d’humitat o de sequedat, per tal com en altres llocs es dispersa per zones lleugerament més caloroses o més fredes, més humides o més seques. En aquest cas veiem clarament que si, en la nostra imaginació, volguéssim donar a la planta el poder de multiplicar-se, li hauríem de donar algun avantatge sobre els seus competidors o sobre els animals que se la mengen. En els confins de la seva distribució geogràfica, un canvi de constitució respecte al clima seria clarament un avantatge per a la nostra planta; però tenim raons per a creure que solament algunes plantes o alguns animals es dispersen tant que només el rigor del clima ja basta per a destruir-los. Ni quan assolim els confins extrems de la vida, a les regions àrtiques o arran d’un desert absolut, deixa d’haver-hi competència. La terra pot ésser extremadament freda o seca i encara hi haurà competència entre algunes espècies, o entre individus de la mateixa espècie, per a ocupar els llocs més tebis o els més humits.

Per això podem veure també que, quan una planta o un animal són col·locats en un país nou entre competidors nous, llurs condicions de vida canviaran generalment de manera essencial, encara que el clima sigui exactament el mateix que hi havia al país d’origen. Si volíem incrementar llur nombre en el país nou, hauríem de modificar-los de manera diferent de com ho hauríem fet en llur país d’origen, perquè hauríem de donar-los algun avantatge sobre un grup diferent de competidors o d’enemics.

Per tant, és bo de donar a qualsevol forma, en la nostra imaginació, algun avantatge sobre una altra. Probablement no sabríem què fer per a aconseguir-ho ni en un sol dels casos. Això ens convenceria de la nostra ignorància sobre les relacions mútues de tots els éssers orgànics; convicció que és tan necessària com difícil sembla d’obtenir. Tot el que podem fer és tenir sempre present que cada ésser orgànic s’esforça per a multiplicar-se en progressió geomètrica; que ha de lluitar per la vida o patir destruccions greus durant algun període de la seva existència, durant alguna estació de l’any, durant cada generació o a intervals. Quan reflexionem sobre aquesta lluita podem consolar-nos amb la creença plena que la guerra de la naturalesa no és incessant, que no hi ha por, que la mort és en general ràpida, i que el vigorós, el sa i el feliç sobreviuen i es multipliquen.





IV


SELECCIÓ NATURAL

Selecció natural — El seu poder comparat amb la selecció de l’home — El seu poder sobre caràcters d’escassa importància — El seu poder a totes les edats i en ambdós sexes — Selecció sexual — Sobre la generalitat dels encreuaments entre individus de la mateixa espècie — Circumstàncies favorables i desfavorables a la selecció natural, com l’encreuament, l’aïllament i el nombre d’individus — Acció lenta — Extinció causada per la selecció natural — Divergència de caràcter, en relació amb la diversitat d’habitants de qualsevol àrea reduïda i amb la naturalització — Acció de la selecció natural, mitjançant la divergència de caràcter i l’extinció, sobre els descendents d’un progenitor comú — Com explica l’agrupació de tots els éssers orgànics

¿Com actuarà de cara a la variació la lluita per l’existència, discutida massa breument al darrer capítol? ¿Pot ésser aplicat a la naturalesa el principi de selecció, que ja hem vist tan poderós en mans de l’home? Pel que penso, veurem que pot actuar amb la màxima eficàcia. Tinguem present que varia una quantitat innombrable de peculiaritats estranyes en les nostres produccions domèstiques i, en grau menor, en les de la naturalesa; i recordem que forta és la tendència hereditària. En la domesticitat, hom pot dir en veritat que tota l’organització esdevé, en un cert grau, plàstica. Tinguem present com són d’infinitament complexes i adaptades les relacions mútues de tots els éssers orgànics, i les de tots ells amb llurs condicions físiques de vida. Aleshores, ¿pot ésser considerat improbable, veient que s’han esdevingut sens dubte variacions útils a l’home, que s’hagin produït a vegades d’altres variacions útils, en certa manera, a cada ésser, en la batalla gran i complexa de la vida i en el transcurs de milers de generacions? Si s’esdevé això, ¿podem dubtar (recordant que neixen molts més individus dels que poden sobreviure) que els individus amb algun avantatge sobre els altres, ni que sigui lleuger, tindrien més probabilitats de sobreviure i de procrear llur pròpia mena? D’altra banda, podem estar segurs que qualsevol variació perjudicial, fins del menor grau, seria destruïda inexorablement. Anomeno selecció natural aquesta preservació de les variacions favorables i el rebuig de les variacions perjudicials. Les variacions que no són útils ni perjudicials no serien afectades per la selecció natural, i restarien abandonades a un element fluctuant, com veiem potser en les espècies anomenades polimorfes.

Comprendrem millor el curs probable de la selecció natural prenent el cas d’un país que pateixi algun canvi físic, per exemple de clima. Els nombres proporcionals dels seus habitants patiran quasi tot seguit un canvi, i se n’extingiran potser algunes espècies. Podem concloure, a partir del que hem vist sobre la manera íntima i complexa amb què els habitants de cada país es relliguen els uns als altres, que tot canvi en les proporcions numèriques d’algun dels habitants, amb independència del mateix canvi de clima, afectaria ben seriosament molts dels altres. Si el país fos de contorns oberts, hi immigrarien certament noves formes, i això pertorbaria també seriosament les relacions d’alguns dels habitants anteriors. Recordem com és de poderosa la influència d’un sol arbre o d’un sol mamífer introduïts de bell nou, segons allò que ha estat demostrat. En el cas d’una illa, però, o d’un país voltat en part per algunes barreres, on les formes noves i més ben adaptades no poden entrar lliurement, trobaríem en l’economia de la naturalesa algunes places que restarien més ben assegurades si alguns dels habitants originals es modifiquessin d’alguna manera; perquè, si l’àrea fos oberta a la immigració, aquelles mateixes places haurien estat cobertes per intrusos. En aquest cas, qualsevol modificació lleugera, que té probabilitats d’haver sorgit en el transcurs de les edats, i que en alguna manera afavorí els individus d’algunes de les espècies, per haver-los adaptat més bé a llurs condicions alterades, tendiria a ésser preservada, i la selecció natural tindria aleshores el camp lliure per a una tasca de millorament.

Tenim raó de creure, com establíem al capítol primer, que un canvi en les condicions de vida, per una acció especial sobre el sistema reproductor, causa o augmenta la variabilitat; i en el cas precedent hom suposa que les condicions de vida han patit un canvi, i això seria palesament favorable a la selecció natural, pel fet de donar una major oportunitat a les variacions profitoses; i, si no apareixen variacions profitoses, la selecció natural no pot fer-hi res. No és pas que cregui en la necessitat d’una quantitat extrema de variabilitat; perquè així com l’home pot produir grans resultats afegint, en qualsevol direcció determinada, meres diferències individuals, molt més fàcilment ho fa la naturalesa, ja que ella té a la seva disposició un temps incomparablement més llarg. Tampoc no crec que cap gran canvi físic, com el del clima, ni cap grau inusitat d’aïllament que impedeixi la immigració, siguin necessaris de fet per a produir places noves i desocupades, perquè la selecció natural les cobreixi modificant o millorant alguns dels habitants variables. Per tal com els habitants de cada país lluiten entre ells amb forces prou anivellades, unes modificacions extremadament lleugeres en l’estructura o en els hàbits d’un sol habitant poden proporcionar sovint un avantatge sobre d’altres; i, encara, que noves modificacions de la mateixa mena augmentin més, moltes vegades, l’avantatge. Hom no pot esmentar cap país on els habitants natius estiguin ara tan perfectament adaptats entre si, i a les condicions físiques sota les quals viuen, que cap d’ells no pugui millorar-hi d’alguna manera; car en tots els països els natius han estat conquerits fins a un tal punt per produccions naturalitzades, que han permès als estrangers de prendre possessió ferma del territori. I, com que els estrangers han derrotat així arreu alguns dels natius, podem concloure amb seguretat que els natius podien haver estat modificats amb avantatge per tal d’haver resistit millor aquells intrusos.

Si l’home pot produir, i certament ha produït, un gran resultat amb els seus mitjans metòdics o inconscients de selecció, ¿què no podrà efectuar la naturalesa? L’home pot actuar només sobre caràcters externs i visibles, mentre que la naturalesa no té gens en compte les aparences, si no és en la mesura en què aquelles poden resultar útils a cada ésser. La naturalesa pot actuar sobre qualsevol òrgan intern, sobre cada matís de la diferència constitucional, sobre tot el mecanisme de la vida. L’home selecciona només per al seu propi bé. La naturalesa ho fa per al bé de l’ésser de què té cura. Ella exercita plenament cada caràcter seleccionat; i l’ésser és situat sota condicions de vida adients. L’home conserva al mateix país els natius de molts climes. No exercita sinó rares vegades cada caràcter seleccionat d’una manera peculiar i escaient. Alimenta amb el mateix menjar el colom de bec llarg i el de bec curt. No exercita de cap manera particularitzada un quadrúpede llarg de llom o de potes. Exposa a un mateix clima l’ovella de llana llarga i la de llana curta. No permet pas que els mascles més vigorosos lluitin per les femelles. No destrueix inexorablement tots els animals inferiors, sinó que protegeix totes les seves produccions, en la mesura del possible, a cada canvi d’estació. Comença sovint la seva selecció per alguna forma mig monstruosa o, si més no, amb alguna modificació prou notable per a cridar-li l’atenció o que li resulti decididament útil. En la naturalesa, la més lleugera diferència d’estructura o de constitució pot inclinar la balança tan afinada de la lluita per la vida, i veure’s així preservada. Que fugaços que són els desigs i els esforços de l’home! Que poc que duren! I, en conseqüència, com seran de pobres els seus productes, comparats amb els que acumula la naturalesa durant períodes geològics sencers! ¿Podrem meravellar-nos, doncs, perquè les produccions de la naturalesa siguin molt més «autèntiques» en caràcter que les produccions de l’home? ¿O perquè estiguin infinitament més ben adaptades a les condicions de vida més complexes, i duguin clarament l’empremta d’una factura molt superior?

Hom pot dir que la selecció natural escruta cada dia i cada hora, arreu del món, cada variació fins i tot la més lleugera; rebutjant allò que és dolent, preservant i afegint allò que és bo; treballant de manera silenciosa i insensible, onsevulla i pertot que s’escaigui, per a la millora de cada ésser orgànic en relació amb les seves condicions de vida, orgàniques i inorgàniques. Nosaltres no veiem res d’aquests canvis lents del progrés, fins que la mà del temps ha marcat els llargs períodes de les edats; i aleshores, encara, la nostra visió resulta tan imperfecta per a les remotes edats geològiques, que només podem veure que les formes de vida són diferents, ara, d’allò que eren abans.

Per bé que la selecció natural pot actuar solament a través i per al bé de cada ésser, en són afectats caràcters i estructures que som propensos a considerar d’escassa importància. Quan veiem que són verds els insectes que mengen fulles, clapats de gris els que s’alimenten d’escorces; quan veiem tota blanca a l’hivern la perdiu blanca, i de color de bruc la perdiu roja anglesa, i el gall lira del color de les terres de torba, creiem que aquests colors són útils a aquells insectes i a aquests ocells per a preservar-los de perills. Els galls de bosc, si no eren destruïts en algun període de llur vida, augmentarien fins a xifres incomptables. Hom sap que aquests ocells pateixen molt per l’acció dels ocells de presa. Els falcons s’adrecen a llurs víctimes per l’abast de llur vista, de tal manera que en algunes parts del continent hom aconsella la gent de no tenir coloms blancs, per ésser els més exposats a la destrucció. Per això no puc veure cap raó per a dubtar que la selecció natural ha d’ésser d’allò més efectiva en donar el color adequat a cada espècie de gall de bosc i en mantenir-l’hi, un cop adquirit, exacte i constant. No hem de pensar pas que la destrucció ocasional d’un animal de color determinat produeixi poc efecte: recordem com és d’essencial, en un ramat d’ovelles blanques, de destruir tot anyell amb la més petita taca de negre. En les plantes, el borrissol del fruit i el color de la polpa són considerats pels botànics com caràcters de la més escassa importància. Així i tot, hem sentit dir a un excel·lent horticultor, Downing, que, als Estats Units, els fruits de pell llisa pateixen molt més d’un escarabat, el curculio, que els que presenten borrissol; que les prunes vermelles pateixen molt més certa malura que no pas les grogues, mentre que una altra malura ataca els préssecs de carn groga molt més que no pas els préssecs d’altres colors. Si, amb tots els ajuts de l’art, aquestes petites diferències produeixen una diferència gran en conrear les diverses varietats, segurament que en un estat de naturalesa, on els arbres han de lluitar amb altres arbres i amb una legió d’enemics, semblants diferències decidirien de fet quina varietat ha de triomfar, la de pell llisa o la de borrissol, la de fruit groc o la de fruit vermell. Contemplant molts petits trets diferencials entre les espècies —que, en la mesura de judici que permet la nostra ignorància, semblen ésser bastant fútils—, no hem d’oblidar que el clima, l’aliment, etc., produeixen probablement algun efecte lleuger i directe. Malgrat tot, resulta molt més necessari de tenir en compte que hi ha moltes lleis desconegudes de correlació de creixement que, quan es modifica una part de l’organització per la variació —i les modificacions són acumulades per la selecció natural en bé de l’ésser—, causaran d’altres modificacions, sovint de la mena més inesperada.

Així com veiem que les variacions que en domesticitat apareixen en qualsevol període determinat de la vida, tendeixen a reaparèixer en la descendència al mateix període —per exemple en les llavors de moltes varietats de les nostres plantes culinàries i agrícoles; en els estadis d’eruga i de capoll de les varietats del cuc de seda; en els ous de l’aviram i en el color del plomissol dels pollets; en les banyes dels nostres bòvids i moltons quan són gairebé adults—, així també a la naturalesa la selecció natural podrà influir i modificar els éssers orgànics a qualsevol edat, per l’acumulació de variacions profitoses en aquella edat, i per l’herència a l’edat corresponent. Si resulta profitós a una planta que el vent escampi més i més àmpliament les seves llavors, no puc veure dificultat perquè això s’efectuï mitjançant la selecció natural, de la mateixa manera que el plantador de cotó augmenta i millora, per selecció, el borrissol de les beines dels seus cotoners. La selecció natural pot modificar i adaptar la larva d’un insecte a una vintena de contingències, completament diferents de les que afecten l’insecte adult. Aquestes modificacions afectaran sens dubte, per les lleis de correlació, l’estructura de l’adult. És probable que en aquells insectes que viuen només poques hores, i que no s’alimenten mai, una àmplia part de l’estructura sigui simplement el resultat per correlació dels canvis successius en l’estructura de llurs larves. Així, a la inversa, hi ha modificacions en l’adult que probablement afecten sovint l’estructura de la larva. En ambdós casos, però, la selecció natural assegura que les modificacions que són conseqüència d’altres modificacions en un període diferent de la vida no seran perjudicials ni en el grau més lleuger; perquè, si era així, causarien l’extinció de l’espècie.

La selecció natural modificarà l’estructura del fill en relació amb el pare, i la del pare en relació amb el fill. Entre els animals socials, adaptarà l’estructura de cada individu a benefici de la comunitat, si cada membre aprofita per conseqüència el canvi seleccionat. Allò que no pot fer la selecció natural és modificar l’estructura d’una espècie per al bé d’una altra espècie sense donar a la primera cap avantatge. I encara que hom pot trobar tot d’afirmacions en aquest sentit en les obres d’història natural, no hi he trobat cap cas que resisteixi la investigació. Una estructura usada només una vegada en tota la vida de l’animal, si és molt important per a ell, podria ésser modificada en alguna manera per la selecció natural. Per exemple, les grans mandíbules que posseeixen certs insectes, usades exclusivament per a obrir el capoll, o l’extrem dur dels becs dels polls d’ocell, usat per a trencar l’ou. Ha estat afirmat que, entre els millors coloms tumbler de bec curt, n’hi ha més que moren dins de l’ou que no de capaços de sortir-ne. Per això els criadors els ajuden a trencar-los. Ara bé: si la naturalesa hagués de fer molt curt el bec d’un colom adult per a avantatge del propi ocell, el procés de modificació seria molt lent, i es produiria simultàniament, dintre l’ou, la selecció més rigorosa dels pollets que tinguessin els becs més forts i poderosos, perquè tots els de bec feble moririen inevitablement; o bé podrien ésser seleccionades les closques més delicades, més fàcils de trencar, perquè és sabut que la closca varia com qualsevol altra estructura.

Selecció sexual

Per tal com en la domesticitat hi ha peculiaritats que apareixen sovint en un sexe i esdevenen hereditàriament unides a aquest sexe, és probable que es produeixi el mateix fet en la naturalesa; i, si és així, la selecció natural podrà modificar un sexe en les seves relacions funcionals amb l’altre sexe, o en la relació amb els hàbits de vida totalment diferents en els dos sexes, com és a vegades el cas entre els insectes. Això em porta a dir unes poques paraules sobre allò que anomeno selecció sexual. Aquesta no depèn pas d’una lluita per l’existència sinó d’una lluita entre els mascles per la possessió de les femelles. El seu resultat no és pas la mort del competidor fracassat, sinó una descendència escassa o nul·la. La selecció sexual és, per tant, menys rigorosa que la selecció natural. En general, els mascles més vigorosos, els que estan més ben dotats per al lloc que ocupen en la naturalesa, són els que deixen una progènie més nombrosa. En molts casos la victòria no depèn tanmateix del vigor general sinó de la possessió d’armes especials limitades al sexe masculí. Un cérvol sense banyes o un gall sense esperons tenen febles possibilitats de deixar descendència. La selecció sexual, permetent sempre de criar al vencedor, ha donat segurament coratge indomable, llargària d’esperó i vigoria d’ala per a copejar la pota armada; així com fa el brutal criador de galls de brega, el qual sap bé que pot millorar les seves cries mitjançant la selecció curosa dels millors galls. No sé fins a quin punt davalla aquesta llei del combat en l’escala de la naturalesa. Els al·ligàtors mascles han estat descrits com a combatius, bramaires i regiradissos, com indis en dansa de guerra, per a la possessió de les femelles; els salmons mascles han estat vistos lluitant durant tot un dia; els cérvols volants tenen a vegades ferides de les enormes mandíbules d’altres mascles. La guerra és potser de les més severes entre els mascles dels animals polígams, i aquests semblen proveïts al més sovint d’armes especials. Els mascles dels animals carnívors ja estan ben armats, encara que, per a ells i per als altres, poden haver estat donats mitjans especials de defensa gràcies a la selecció sexual, com la crinera del lleó, l’espatllera del senglar i la mandíbula ganxuda del salmó mascle; perquè l’escut pot ésser tan important per a la victòria com l’espasa o la llança.

Entre els ocells, la contesa és sovint de caràcter més pacífic. Tots els qui s’han ocupat del tema creuen que hi ha la rivalitat més àrdua entre els mascles de moltes espècies per tal d’atreure les femelles amb el cant. El tord roquer de Guaiana, els ocells del paradís, i d’altres, es congreguen; i, aleshores, els mascles despleguen successivament llurs esplèndids plomatges i executen estranyes pallassades davant les femelles, que s’hi estan d’espectadores i al capdavall trien el company més atractiu. Els qui s’han ocupat més de prop dels ocells en captivitat saben bé que aquests adquireixen sovint preferències o aversions individuals; així Sir R. Heron ha descrit com un gall dindi tacat resultava especialment atractiu a totes les femelles. Pot semblar infantil d’atribuir cap efecte a aquests mitjans aparentment febles. No puc entrar ací en els detalls necessaris per a donar suport a aquesta opinió; però si l’home pot, en poc de temps, donar anadura elegant i bellesa als seus gallets de Bantam, d’acord amb el seu propi criteri de bellesa, no puc veure cap bona raó per a dubtar que les femelles dels ocells, mitjançant la selecció, durant milers de generacions, dels mascles més bells i melodiosos, d’acord amb llur propi criteri de bellesa, no puguin produir un efecte marcat. Sospito fortament que algunes lleis ben conegudes sobre el plomatge dels ocells mascles i femelles, en comparança amb el plomatge dels pollets, poden ésser explicades en el sentit que ha estat profundament modificat el plomatge per la selecció sexual, la qual hauria actuat en arribar els ocells a l’edat de criar o bé durant l’època de cria; les modificacions produïdes així són heretades a les edats o estacions corresponents, sia només sobre els mascles, sia sobre els mascles i les femelles; però ací no tinc espai per a entrar en aquest tema.

Així veiem, en opinió meva, que, quan els mascles i les femelles de qualsevol animal tenen els mateixos hàbits generals de vida, però difereixen en estructura, color o ornament, aquestes diferències han estat causades principalment per la selecció sexual; és a dir que uns mascles individuals han tingut, durant generacions successives, algun avantatge lleuger sobre d’altres mascles, en llurs armes, en llurs mitjans de defensa o en llurs encisos; i han transmès aquests avantatges a llur descendència masculina. Malgrat tot, no voldria pas atribuir totes aquelles diferències sexuals a aquesta acció: perquè veiem tot de peculiaritats que sorgeixen i romanen al sexe masculí dels nostres animals domèstics (com la barballera dels coloms missatgers mascles, o les protuberàncies banyudes dels galls de certa aviram, etc.), i que no podem creure que siguin alhora útils als mascles en la lluita i atractives per a les femelles. Veiem casos anàlegs en la naturalesa; per exemple, la pelussera del pit del gall dindi, que difícilment podria ésser útil o ornamental per a aquest ocell. És ben cert que, si la pelussera hagués aparegut en la domesticitat, hauria estat qualificada de monstruosa.

Exemples de l’acció de la selecció natural

De cara a deixar més clar com actua, en opinió meva, la selecció natural, he de demanar permís per a donar un o dos exemples imaginaris. Prenguem el cas d’un llop, que fa presa en animals diversos, i n’aconsegueix alguns per astúcia, d’altres per la força, d’altres per la velocitat; i suposem que la presa més veloç, un cérvol per exemple, hagi crescut en nombre gràcies a algun canvi dintre el país, o que alguna altra presa hagués quedat reduïda en nombre durant l’estació de l’any en què el llop té major necessitat d’aliment. No puc veure cap raó per a dubtar que, en aquestes circumstàncies, els llops més ràpids i esvelts tindrien les millors oportunitats de sobreviure, i així d’ésser preservats o seleccionats —sempre que conservessin la força per a dominar la presa en aquest o en qualsevol altre període de l’any, quan es veuen constrets a capturar d’altres animals. No trobo més raó per a dubtar d’això que de la facultat de l’home de millorar la velocitat dels gànguils per una selecció curosa i metòdica, o per la selecció inconscient que resulta del fet que cada home procuri conservar els gossos millors, sense cap pensament de millorar-ne la mena.

Fins i tot sense cap canvi en els nombres proporcionals dels animals que són presa del llop, podria néixer un llobató amb una tendència innata a encallar certes menes de preses. Això no ha d’ésser considerat improbable, per tal com observem sovint grans diferències naturals en els nostres animals domèstics. Un gat, per exemple, pren gust a caçar rates; i un altre, ratolins. Segons Mr. St. John, un gat duu a casa preses de ploma, un altre llebres o conills, i un altre caça en terrenys pantanosos, i captura gairebé de nits fotges i becadells. Hom sap que la tendència a agafar rates i ratolins és heretada. Ara bé, si algun lleuger canvi innat d’hàbit o d’estructura hagués beneficiat un llop concret, tindria millor oportunitat de sobreviure i de deixar descendència. Algun dels seus cadells heretaria probablement els mateixos hàbits o la mateixa estructura i, per la repetició d’aquest procés, es formaria una nova varietat, que podria igualment suplantar la forma originària de llop com coexistir-hi. O ens podríem trobar encara que els llops que habiten una contrada muntanyosa, i aquells altres que freqüenten la plana, es veuen naturalment forçats a caçar preses diferents; i, a causa de la preservació continuada dels individus més ben dotats en ambdós indrets, es poden formar a poc a poc dues varietats. Aquestes varietats s’encreuarien i barrejarien allí on es trobessin; però haurem de tornar ben aviat sobre aquest tema dels encreuaments recíprocs. Puc afegir que, d’acord amb Mr. Pierce, hi ha dues varietats de llop que habiten a les Catskill Mountains dels Estats Units, l’una amb una lleugera semblança formal amb el gànguil, que encalça el cérvol, i l’altra més rabassuda, de potes més curtes, que ataca més sovint els ramats dels pastors.

Prenguem ara un cas més complex. Certes plantes segreguen un suc dolç, en aparença per eliminar de la pròpia saba quelcom de nociu. Això és efectuat per unes glàndules situades en la base de les estipules d’algunes lleguminoses i al revers de la fulla del llorer comú. Aquest suc, per bé que de quantitat escassa, és cercat amb avidesa pels insectes. Suposem ara que un suquet dolç o nèctar sigui segregat per les bases internes dels pètals d’una flor. En aquest cas els insectes, a la recerca del nèctar, quedarien empolsimats de pol·len, i transportarien certament el pol·len d’una flor a l’estigma d’una altra flor. Les flors de dos exemplars concrets de la mateixa espècie s’encreuarien així; i tenim bones raons per a creure (com direm més endavant amb major detall) que l’acte de l’encreuament produiria rebrots molt vigorosos, els quals tindrien, en conseqüència, les màximes possibilitats de florir i de sobreviure. Alguns d’aquests rebrots heretarien probablement la facultat de segregar nèctar. Aquests exemplars de flors amb majors glàndules o nectaris, que segregarien més nèctar, serien visitats més sovint pels insectes, i s’encreuarien també més sovint; i així, a la llarga, obtindrien avantatge. Aquelles flors, també, que tinguessin els estams i els pistils col·locats, en relació amb la mida i els hàbits dels insectes concrets que les visitessin, de manera que afavorissin en algun grau el transport de llur pol·len de flor a flor, resultarien versemblantment afavorides o seleccionades. Hauríem pogut prendre el cas dels insectes que visiten flors amb el propòsit de recol·lectar-hi pol·len en comptes de nèctar; aleshores, per tal com el pol·len es forma amb l’únic objecte de la fecundació, la seva destrucció apareix com una simple pèrdua per a la planta. Malgrat això, si fos transportada de flor a flor una mica de pol·len, d’antuvi ocasionalment i més tard de manera habitual, pels insectes que en mengen, i s’efectués així un encreuament, veuríem que, encara que resultessin destruïdes les nou desenes parts del pol·len, en resultaria encara un gran guany per a la planta; i serien seleccionats els exemplars que produïssin més i més pol·len, i tinguessin anteres més i més grosses.

Quan la nostra planta, per aquest procés de preservació continuada o de selecció natural de flors més i més atractives, s’hagués tornat altament atractiva per als insectes, aquests, sense intenció, durien pol·len regularment de flor a flor; i jo podria demostrar fàcilment, amb molts exemples colpidors, que ho fan realment així. En donaré només un, no pas com a cas gaire colpidor, però sí també il·lustratiu d’un pas en la separació dels sexes de les plantes, que convé d’esmentar ara. Alguns boixos grèvols tenen només flors masculines, amb quatre estams que produeixen una quantitat més aviat reduïda de pol·len, i un pistil rudimentari. D’altres boixos grèvols tenen només flors femenines; aquestes tenen un pistil plenament desenvolupat, i quatre estams amb anteres seques, on és impossible de trobar un sol gra de pol·len. Havent trobat un arbust femení exactament a seixanta iardes d’un de masculí, vaig posar al microscopi els estigmes de vint flors, preses de branques diferents, i en tots ells, sense excepció, hi havia grans de pol·len, en alguns amb veritable profusió. Com que el vent havia bufat durant alguns dies de l’arbust femení al masculí, el pol·len no podia haver estat transportat per ell. El temps havia estat fred i rúfol, i per tant desfavorable a les abelles. No obstant això, totes les flors femenines que vaig examinar havien estat fecundades realment per les abelles, empolsimades accidentalment de pol·len, que havien volat d’un arbust a l’altre a la recerca de nèctar. Però, per tornar al nostre cas imaginari: tan bon punt la planta ha esdevingut tan altament atractiva per als insectes que el seu pol·len és dut regularment de flor a flor, ha de començar un altre procés. Cap naturalista no dubta de l’avantatge d’allò que ha estat anomenat la divisió fisiològica del treball; segons aquesta hem de creure que seria avantatjós per a una planta de produir estams només en una flor o en una planta sencera, i pistils només en una altra flor o en una altra planta. En les plantes de conreu, situades en unes noves condicions de vida, a vegades els òrgans masculins i a vegades els femenins esdevenen més o menys importants. Ara bé: si suposem que això passa, ni que sigui en grau mínim, en la naturalesa, aleshores, com que el pol·len ja és dut regularment de flor a flor, i com que una separació més completa dels sexes de la nostra planta resultaria avantatjosa segons el principi de la divisió del treball, els individus amb aquesta tendència augmentarien més i més, i serien contínuament afavorits i seleccionats, fins que restés acomplida, al capdavall, una total separació dels sexes.

Tornem ara als insectes menjadors de pol·len en el nostre cas imaginari. Suposem que la planta de la qual hem augmentat a poc a poc el nèctar, per una selecció continuada, és una planta comuna; i que certs insectes depenen en gran manera del seu nèctar com a aliment. Podria aportar molts fets que demostren l’afany de les abelles per estalviar temps; per exemple, llur hàbit d’obrir forats a les bases de certes flors per tal de xuclar-ne el nèctar, tot i que podrien, amb esforç molt poc major, entrar-hi per la boca. Tenint en compte aquests fets, no veig raó per a dubtar que una desviació accidental en la mida o en la forma del cos, o en la curvatura i la llargada de la trompa, podria resultar de profit per a l’abella o per a qualsevol altre insecte, de tal manera que un individu amb aquelles característiques seria capaç d’obtenir el seu aliment més de pressa, i de tenir així més probabilitats de viure i de deixar descendents. Els seus descendents heretarien probablement una tendència a una semblant desviació lleugera de l’estructura. El tub de la corol·la del trèvol de prat i del trèvol vermell (Trifolium pratense i P. incarnatum) no semblen pas diferir, a primer cop d’ull, en llargada. De tota manera, l’abella comuna de rusc pot xuclar fàcilment el nèctar del trèvol vermell, però no pas del de prat, que és visitat només pels borinots. Heus ací com camps sencers de trèvol de prat ofereixen endebades a l’abella de rusc una reserva abundosa de nèctar preciós. Resultaria per tant un gran avantatge per a aquestes abelles de tenir la trompa una mica més llarga o construïda altrament. D’altra banda, he trobat per mitjà d’experiments que la fertilitat del trèvol depèn en gran manera del fet que les abelles visitin i remoguin parts de la corol·la, i empenyin el pol·len a la superfície dels estigmes. Per això, encara, si els borinots esdevinguessin rars en alguna contrada, seria un gran avantatge per al trèvol de prat de tenir una corol·la més curta i més profundament dividida, per tal que les abelles poguessin visitar-ne les flors. Així puc comprendre com una flor i una abella, ambdues alhora o l’una després de l’altra, podrien modificar-se o adaptar-se recíprocament de la manera més perfecta, gràcies a la preservació continuada de tots els individus que presenten desviacions d’estructura que resulten mútuament favorables.

Prou sé que aquesta doctrina de la selecció natural, exemplificada en els casos imaginaris precedents, resta oberta a les mateixes objeccions que foren oposades d’antuvi a les nobles opinions de Sir Charles Lyell sobre «els canvis moderns de la terra, com a il·lustratius de la geologia»; però avui sentim parlar rares vegades de l’acció, posem per cas, de les onades costaneres, qualificades com a causa fútil i insignificant quan és aplicada a l’excavació de valls gegantines o a la formació de les cingleres més extenses de penya-segats terra endins. La selecció natural pot actuar només per la preservació i l’acumulació de modificacions heretades infinitesimalment petites, cadascuna d’elles profitosa per a l’ésser preservat. I, de la mateixa manera que la geologia moderna quasi ha bandejat opinions com les que atribuïen l’excavació d’una gran vall a una sola onada diluvial, així la selecció natural, si és un principi veritable, bandeja la creença d’una creació continuada d’éssers orgànics nous, o de cap modificació gran i sobtosa en llur estructura.

Sobre l’encreuament d’individus

He d’introduir ací una digressió breu. En el cas d’animals i de plantes amb sexes separats, resulta obvi, és clar, que dos individus han d’unir-se sempre per a cada procreació; però en el cas dels hermafrodites això és lluny d’ésser obvi. Malgrat tot, m’inclino fortament a creure que, en tots els hermafrodites concorren, de manera ocasional o habitual, dos individus per a la reproducció de la mena. He d’afegir que aquesta opinió fou suggerida per primera vegada per Andrew Knight. Ara en veurem la importància; però he de tractar ací el tema amb una extrema brevetat, tot i que tinc material preparat per a una discussió àmplia. Tots els animals vertebrats, tots els insectes i alguns altres grups amplis d’animals s’acoblen per a cada procreació. Les recerques modernes han disminuït molt el nombre dels suposats hermafrodites, i un nombre ampli dels hermafrodites reals s’acobla; és a dir que hi ha dos individus units regularment per a la reproducció, que és tot el que ara ens interessa. De tota manera hi ha molts animals hermafrodites que en veritat no s’acoblen habitualment, i la gran majoria de les plantes són hermafrodites. Hom pot preguntar-me: ¿quina raó hi ha per a suposar que en aquests casos concorren dos individus per a la reproducció? Com que ací és impossible d’entrar en detalls, he de confiar només en algunes consideracions generals.

En primer lloc, he aplegat un conjunt molt ampli de fets que demostren, d’acord amb la creença quasi universal dels criadors, que en els animals i les plantes un encreuament entre varietats diferents, o entre individus de la mateixa varietat però d’una altra nissaga, dóna vigor i fertilitat a la descendència. En segon lloc, i a l’inrevés, puc dir que la cria entre parents pròxims disminueix el vigor i la fertilitat. Aquests fets, per ells sols, m’inclinen a creure que hi ha una llei general de la naturalesa (per més ignorants que siguem del significat de la llei) per la qual cap ésser orgànic no es fecunda ell mateix per una eternitat de generacions, sinó que resulta ocasionalment indispensable —potser amb intervals molt llargs de temps— l’encreuament amb un altre individu.

En la creença que això és una llei de la naturalesa, podem, crec, comprendre diverses classes àmplies de fets com els següents, que resultarien inexplicables des d’un altre punt de vista. Tots els hibridadors saben com és de desfavorable per a la fecundació d’una flor l’exposició a la mullena. Quina multitud de flors tenen tanmateix llurs anteres i llurs estigmes exposats a la intempèrie! Però si és indispensable algun encreuament ocasional, la més total llibertat per a l’entrada de pol·len d’un altre individu explicarà aquest estat d’exposició, més especialment perquè les anteres i el pistil de la mateixa planta estan generalment tan propers que l’autofecundació sembla gairebé inevitable. Moltes flors, al contrari tenen llurs òrgans de fructificació estretament tancats, com s’esdevé en les grans papilionàcies o família dels pèsols. Però en diverses d’aquestes flors, potser en totes, hi ha una adaptació molt curiosa entre l’estructura de la flor i la manera en què les abelles en xuclen el nèctar; perquè, en fer-ho, tant empenyen cap a l’estigma el pol·len de la pròpia flor com l’hi porten d’una altra flor. Les visites de les abelles són tan necessàries a les papilionàcies, que he trobat, en experiments publicats en altres llocs, que la seva fecunditat disminueix en gran manera si aquelles visites són impedides. Ara bé: a penes si és possible que les abelles volin de flor a flor i no en portin pol·len de l’una a l’altra, per a gran benefici, penso, de la planta. Les abelles actuen com un pinzell de pèl de camell, i és suficient de tocar tot just les anteres d’una flor i l’estigma d’una altra amb el mateix pinzell per a assegurar la fecundació. No cal tanmateix suposar que les abelles produirien així una multitud d’híbrids entre espècies distintes; perquè si porten en el mateix pinzell pol·len de la mateixa planta i pol·len d’una altra espècie, el primer exercirà un efecte tan prepotent que destruirà invariablement i completa, com ha estat demostrat per Gärtner, qualsevol influència del pol·len estrany.

Quan els estams d’una flor es llancen de sobte cap al pistil, o es mouen lentament cap a ell, l’un darrere l’altre, el dispositiu sembla adaptat exclusivament a assegurar l’autofecundació; i no hi ha dubte que resulta útil per a aquest objectiu. Però sovint és requerida l’acció dels insectes per a aconseguir que els estams es llancin endavant, com ha demostrat Kölreuter que és el cas amb els coralets. I és curiós que en aquest mateix gènere, que sembla tenir un dispositiu especial d’autofecundació, sigui ben sabut que si hom planta a prop formes molt pròximes o varietats, a penes si és possible d’obtenir rebrots purs, tan nombrosos són llurs encreuaments naturals. En molts altres casos, lluny d’haver-hi ajuts a l’autofecundació, hi ha dispositius especials —com podria demostrar pels escrits de C. C. Sprengel i per les meves pròpies observacions— que de fet impedeixen que l’estigma rebi pol·len de la seva pròpia flor. En el cas de la Lobelia fulgens, per exemple, hi ha un dispositiu realment perfeccionat i elaborat, pel qual cadascun dels grànuls de pol·len, infinitament nombrosos, és escombrat del conjunt d’anteres de cada flor abans que l’estigma de la flor estigui en condicions de rebre’ls. I com que aquesta flor no és visitada mai per insectes, si més no al meu jardí, no produeix mai llavor, per bé que, col·locant pol·len d’una flor sobre l’estigma d’una altra vaig obtenir tot de rebrots; i això mentre una altra espècie de Lobelia que creix a prop, i que és visitada per les abelles, produeix llavors lliurement. En moltíssims casos —com ha demostrat C. C. Sprengel i jo puc confirmar—, encara que no hi hagi dispositiu mecànic especial per a impedir que l’estigma d’una flor rebi el seu propi pol·len, o bé les anteres esclaten abans que l’estigma estigui a punt de fecunditat, o bé l’estigma n’està a punt abans que ho estigui el pol·len de la mateixa flor, de manera que aquestes plantes tenen de fet sexes separats, i han d’ésser encreuades habitualment. Que estranys que són aquests fets! Que estrany que el pol·len i la superfície de l’estigma de la mateixa flor, encara que tan pròxims entre si, com si fos amb el veritable propòsit de l’autofecundació, es resultin en tants casos mútuament inútils! Que senzills que són aquests fets explicats des de l’opinió que un encreuament ocasional amb un altre individu resulta avantatjós i indispensable!

Si a diverses varietats de col, de rave, de ceba i d’altres plantes se’ls permet de donar llavors i estan prop les unes de les altres, una gran majoria dels rebrots obtinguts així, com he comprovat, resultaran mestissos. Per exemple, vaig obtenir 233 rebrots de col a partir d’algunes plantes de varietats diferents que creixen a prop les unes de les altres, i, d’aquells rebrots, només 78 eren de mena pura, i encara alguns d’ells no ho resultaren del tot. No obstant això, el pistil de cada flor de col està voltat no solament dels seus sis estams propis, sinó també dels de moltes altres flors de la mateixa planta. ¿Com és possible, doncs, que un nombre tan gran de rebrots sigui mestís? Sospito que això pot obeir al fet que el pol·len d’una varietat distinta tingui un efecte prepotent sobre el pol·len de la pròpia flor. I això és part de la llei general del resultat avantatjós derivat de l’encreuament d’individus distints de la mateixa espècie. Quan són encreuades espècies distintes el cas és exactament invers, perquè el pol·len de la pròpia planta és sempre prepotent respecte al pol·len forà; però tornarem a aquest tema en un altre capítol.

En el cas d’un arbre gegantí cobert de flors innombrables, hom pot objectar que el pol·len pot ésser transportat rares vegades d’arbre a arbre, i només com a màxim de flor a flor en el mateix arbre, i que les flors del mateix arbre no poden ésser considerades individus distints sinó en un sentit limitat. Crec que aquesta objecció és vàlida, però que la naturalesa ha disposat àmpliament contra ella en donar als arbres una forta tendència a tenir flors de sexes separats. Quan els sexes estan separats, encara que les flors masculines i femenines siguin produïdes pel mateix arbre, veiem que el pol·len és dut regularment de flor a flor; i això donarà encara una major probabilitat que el pol·len sigui dut ocasionalment d’arbre a arbre.

Que els arbres pertanyents a tots els ordres tenen els sexes separats més sovint que no pas les altres plantes és en opinió meva el cas en aquest país. A petició meva, el doctor Hooker tabulà els arbres de Nova Zelanda i el doctor Asa Gray els dels Estats Units, i el resultat fou el que jo anticipava. D’altra banda, el doctor Hooker m’ha informat recentment que troba que aquesta regla no es compleix a Austràlia; val a dir que jo he fet aquestes poques remarques sobre els sexes dels arbres només per cridar l’atenció sobre el tema.

Tornant als animals per un espai molt breu: diverses espècies terrestres són hermafrodites, com els mol·luscs de terra endins i els cucs de terra; però tots ells s’acoblen. Fins ara no he trobat un sol cas d’animal terrestre que es fecundi ell mateix. Podem comprendre aquest fet remarcable, que ofereix un contrast tan gran amb el de les plantes terrestres, a partir de l’opinió que és indispensable un encreuament ocasional, considerant el medi on viuen els animals terrestres i la naturalesa de l’element fecundant; perquè en aquest cas no hi ha cap mitjà anàleg a l’acció dels insectes i del vent en el cas de les plantes, pel qual pugui ésser efectuat un encreuament, entre els animals terrestres, sense el concurs de dos individus. Entre els animals aquàtics hi ha molts hermafrodites que s’autofecunden, però en aquest cas els corrents d’aigua ofereixen mitjans obvis a l’encreuament ocasional. I, com en el cas de les flors, no he aconseguit fins ara —després de consultar amb una de les més altes autoritats, el professor Huxley— de descobrir un sol cas d’animal hermafrodita amb els òrgans de reproducció tan perfectament tancats dintre el cos que hom pugui demostrar com a físicament impossible l’accés des de fora i la influència ocasional d’un individu distint. Em sembla per molt de temps que els cirrípedes presentaven un cas de molt gran dificultat, des d’aquest punt de vista; però, per una sortosa casualitat, he pogut provar en un altre lloc que dos individus, tot i ésser ambdós hermafrodites autofecundants, efectuen a vegades encreuaments.

Ha d’haver impressionat a la majoria de naturalistes, com una anomalia estranya, que, tant en el cas d’animals com en el de plantes, les espècies de la mateixa família, fins i tot del mateix gènere, encara que s’acordin estretament entre si gairebé en tota llur organització, puguin ésser algunes d’elles hermafrodites, i algunes d’altres unisexuals, i això no pas rarament. Però si, de fet, tots els hermafrodites fan ocasionalment encreuaments amb d’altres individus, la diferència entre els hermafrodites i les espècies unisexuals esdevé molt petita pel que fa a la funció.

A partir d’aquestes consideracions diverses i de molts fets especials que he reunit, però que no puc explicar ací, em sento fortament inclinat a sospitar que, tant en el regne vegetal com en l’animal, l’encreuament ocasional amb individus distints és una llei de la naturalesa. Sé molt bé que aquesta opinió troba molts casos de dificultat, alguns dels quals he tractat d’investigar. Aleshores podem concloure finalment que, en molts éssers orgànics, l’encreuament entre dos individus és una necessitat òbvia per a la procreació; en molts d’altres, això s’esdevé potser només amb llargs intervals; però en cap d’ells, sospito, l’autofecundació no pot prolongar-se a perpetuïtat.

Circumstàncies favorables a la selecció natural

Aquest tema és extremadament intricat. Una gran proporció de varietat heretada i diversificada resulta favorable, però crec que basten per a arribar-hi les meres diferències individuals. Un gran nombre d’individus, en proporcionar una major probabilitat de variacions profitoses dins un període determinat, compensarà una proporció menor de variabilitat en cada individu; i això és, crec, un element d’èxit extremadament important. Per bé que la naturalesa concedeix amplis períodes de temps per a la feina de la selecció natural, no li atorga pas un període indefinit; perquè com que tots els éssers orgànics malden, per dir-ho així, per ocupar cadascun un lloc en l’economia de la naturalesa, si alguna espècie no esdevé modificada o millorada en un grau corresponent al de les seves competidores, serà exterminada aviat.

En la selecció metòdica de l’home, un criador selecciona amb un objecte definit, i l’encreuament lliure deturaria per complet la seva feina. Però quan molts homes, sense intentar d’alterar la mena, tenen un model gairebé comú de perfecció i tracten tots d’obtenir i criar els millors animals, se seguiran amb seguretat, però a poc a poc, moltes millores i modificacions d’aquest procés inconscient de selecció, malgrat una alta proporció d’encreuaments amb animals inferiors. Així s’esdevindrà en la naturalesa; perquè, dintre una àrea limitada, amb alguna plaça en l’economia natural que no està ocupada tan perfectament com podria estar-ho, la selecció natural tendirà sempre a preservar en la bona direcció tots els individus que variïn, encara que sigui en grau diferent, de tal manera que els millors cobreixin les places desocupades. Però si l’àrea és àmplia, les seves diverses contrades presentaran gairebé amb certesa condicions de vida diferents; i llavors, si la selecció natural modifica o millora una espècie en les diverses contrades, serà encreuant-les amb d’altres individus de la mateixa espècie en els confins de cada contrada. I en aquest cas els efectes de l’encreuament a penes podran ésser contrabalançats per la selecció natural, que tendeix sempre a modificar tots els individus, en cada contrada, exactament de la mateixa manera i per a les condicions de cadascuna; puix que en una àrea contínua, les condicions es graduaran generalment, de manera insensible, d’una contrada a l’altra. L’encreuament afectarà més aquells animals que s’uneixen per a cada procreació, que es traslladen molt i que no crien amb gaire freqüència. D’ací ve que en animals d’aquesta naturalesa, els ocells per exemple, les varietats es limitin generalment a països separats. Crec que aquest és el cas. En els organismes hermafrodites que només s’encreuen ocasionalment, i així mateix en animals que s’uneixen per a cada procreació però que es traslladen poc i poden reproduir-se amb un índex molt ràpid, es pot formar de pressa una varietat millorada en algun indret, i mantenir-s’hi ella mateixa com un conjunt, de manera que allà on hi haurà encreuament serà sobretot entre individus de la mateixa varietat nova. Una varietat local, un cop formada, s’estén en conseqüència, a poc a poc, a les altres contrades. Segons el principi esmentat, els encarregats dels planters prefereixen sempre d’obtenir llavors d’un ampli conjunt de plantes de la mateixa varietat, perquè així disminueixen les probabilitats d’encreuament amb d’altres varietats.

Fins i tot en el cas d’animals de criança lenta, que s’uneixen per a cada procreació, no hem de sobrevalorar els efectes dels encreuaments retardant la selecció natural; perquè puc addduir una considerable llista de fets que demostren que, dins la mateixa àrea, les varietats del mateix animal poden romandre per molt de temps distintes, per haver-se encauat en diferents paratges, per criar en temporades lleugerament diferents, o perquè les varietats de la mateixa mena prefereixen d’acoblar-se entre elles.

L’encreuament fa un paper molt important en la naturalesa, per tal com manté, autèntics i uniformes en caràcter, els individus de la mateixa espècie o de la mateixa varietat. Actuarà òbviament amb molta més eficiència en aquells animals que s’uneixen per a cada procreació; però ja he intentat de demostrar que tinc raons per a creure que l’encreuament ocasional té lloc en tots els animals i en totes les plantes. Fins i tot si només s’esdevé en intervals llargs, estic convençut que els fills que produeix guanyaran tant en vigor i en fertilitat, comparats amb la prole d’una autofecundació molt continuada, que tindran més oportunitats de sobreviure i de propagar llur mena. I així, a la llarga, la influència dels encreuaments, fins i tot dels realitzats amb llargs intervals, serà gran. Si existeixen ací éssers orgànics que no s’han encreuat mai, pot restar-hi retinguda una uniformitat de caràcter mentre llurs condicions de vida continuïn essent les mateixes, només en virtut del principi de l’herència, i gràcies també al fet que la selecció natural destrueix tots els qui s’aparten del tipus propi; però, si llurs condicions de vida canvien i sofreixen una modificació, la uniformitat de caràcter només pot ésser transmesa a llur modificada prole perquè la selecció natural preserva les mateixes variacions favorables.

L’aïllament és també un element important en el procés de selecció natural. En una àrea confinada i isolada, si no és molt àmplia, les condicions orgàniques i inorgàniques de vida seran generalment uniformes en grau elevat; per tant, la selecció natural tendirà a modificar tots els individus d’una espècie variant, arreu de l’àrea, de la mateixa manera i en relació amb les mateixes condicions. L’encreuament, també, serà evitat amb els individus de la mateixa espècie que habitin les diferents contrades frontereres. Però l’aïllament actua probablement amb major eficàcia en deturar la immigració d’organismes més ben adaptats, després d’algun canvi físic, com un de clima, un d’elevació del terreny, etc.; així els llocs nous en l’economia natural de la contrada resten oberts als habitants antics, perquè lluitin per obtenir-los i s’hi adaptin, a través de modificacions en llur estructura i constitució. Per últim, l’aïllament, evitant la immigració i per tant la competència, donarà temps a qualsevol varietat d’ésser millorada a poc a poc; i això pot tenir a vegades importància en la producció de noves espècies. Si, malgrat tot, una àrea aïllada és molt petita, sia per estar voltada de barreres, sia per tenir unes condicions físiques molt peculiars, el nombre total d’individus que pot suportar serà necessàriament molt petit; i l’escassetat dels individus retardarà molt la producció de noves espècies a través de la selecció natural, perquè disminueix les probabilitats d’aparició d’unes variacions favorables.

Si ens fixem en la naturalesa per tal de provar la veritat d’aquestes remarques, i considerem alguna àrea isolada, com una illa oceànica, observarem que el nombre total de les espècies que hi habiten resultarà molt petit, com veurem en el nostre capítol sobre la distribució geogràfica. Així i tot, una proporció d’aquestes espècies és endèmica, o sia que s’ha produït ací i enlloc més. D’ací ve que una illa oceànica sembli a primer cop d’ull haver estat altament favorable a la producció de noves espècies. Però ens hi podem enganyar en gran manera, perquè, per esbrinar si una àmplia àrea oberta com un continent ha estat més favorable a la producció de noves formes orgàniques que una petita àrea aïllada, caldria fer-ne una comparança en períodes iguals; i som incapaços de fer-ho.

Encara que no dubto que l’aïllament té una importància considerable en la producció de noves espècies, m’inclino a creure en conjunt que l’amplitud d’àrea és encara de major importància, més especialment en la producció d’espècies que es demostren capaces de resistir per molt de temps i d’estendre’s amb amplitud. En una àrea gran i oberta no sols hi haurà més probabilitats de variacions favorables, provinents del gran nombre d’individus de la mateixa espècie que hi viuen, sinó que les condicions de vida seran infinitament complexes pel gran nombre d’espècies que ja ni existeixen; i si alguna d’aquestes moltes espècies esdevé modificada o millorada, d’altres seran millorades en un grau corresponent o seran exterminades. Cada nova forma, també, tan bon punt hagi estat molt millorada, estarà en condicions d’estendre’s per l’àrea oberta i contínua, i així entrarà en competència amb moltes altres. Per tant es formaran més llocs nous, i la competència per cobrir-los serà més dura en una àrea àmplia que no pas en una de petita i aïllada. De més a més, hi ha àrees grans, encara que actualment contínues, que poden haver existit fins a temps recents en condicions fraccionades, a causa de les oscil·lacions de nivell; i així, fins a un cert punt, hi haurien concorregut generalment els bons efectes de l’aïllament. Finalment arribo a la conclusió que, encara que les àrees aïllades hagin estat en alguns aspectes altament favorables a la producció de noves espècies, el curs de la modificació ha estat en general més ràpid a les àrees àmplies; i crec, cosa més important encara, que les noves formes produïdes en les àrees àmplies, que ja han quedat victorioses sobre molts competidors, seran aquelles que s’estendran amb més amplitud i seran l’origen de la majoria de varietats i espècies noves, i faran així un paper important en la història canviant del món orgànic.

Podem potser, segons aquestes opinions, comprendre alguns fets als quals al·ludirem altra vegada en el nostre capítol sobre la distribució geogràfica; per exemple, que les produccions del subcontinent d’Austràlia hagin cedit abans, i en aparença continuen cedint, davant les de l’àrea eurasiàtica, més extensa. Així comprendrem també que les produccions continentals hagin pogut naturalitzar-se arreu, i tan àmpliament, a les illes. En una illa petita, la cursa per la vida ha estat menys dura, i hi ha hagut menys modificació i menys extermini. D’ací ve, potser, que la flora de Madeira, segons Oswald Heer, s’assembli a l’extingida flora terciària d’Europa. Totes les conques d’aigua dolça, preses en conjunt, formen una àrea reduïda comparada amb la de la mar o la de la terra; i, en conseqüència, la competència entre les produccions d’aigua dolça ha d’haver estat menys dura que enlloc. Les formes noves s’hi han format lentament, i les formes antigues hi han estat exterminades més a poc a poc. És a l’aigua dolça on trobem set gèneres de peixos ganoicles, romanalles d’un ordre preponderant en un passat. I en l’aigua dolça trobem algunes de les formes més anòmales conegudes en el món, com Ornithozhynchus i Lepidosiren, que, com els fòssils, relliguen fins a un cert punt ordres avui molt separats en l’escala natural. Aquestes formes anòmales poden ésser anomenades gairebé fòssils vivents; han durat fins al dia d’avui per haver viscut en una àrea confinada i per haver estat així exposades a una competència menys àrdua.

Resumint les circumstàncies favorables i desfavorables a la selecció natural, en la mesura que ho permet l’enrevessament del tema, arribo a la conclusió, mirant cap al futur, que, per a les produccions terrestres, una àrea continental vasta —que hagi sofert moltes oscil·lacions de nivell, i per tant hagi existit en condicions fraccionades per llargs períodes—, serà la més favorable a la producció de moltes formes de vida noves, aptes a durar molt i a estendre’s àmpliament. Car l’àrea haurà existit de primer com a continent, i els habitants, en aquell període abundosos en nombre i en menes, hauran estat subjectes a una competència molt dura. Quan aquell continent s’hagi convertit, per esfondrament, en grans illes separades, encara existiran molts individus de la mateixa espècie en cada illa. Així s’aturarà l’encreuament en els límits de l’àrea de cada espècie. Després de canvis físics de tota mena, la immigració haurà sigut impedida, de manera que els nous llocs en l’economia de cada illa hauran estat coberts per les modificacions dels antics habitants; i hom disposarà de temps perquè les varietats de cada illa esdevinguin ben modificades i perfeccionades. Quan, per un alçament renovat, les illes es reconverteixen en una àrea continental, hi haurà una altra vegada una competència severa: les varietats més afavorides o millorades seran capaces d’estendre’s; hi haurà molta extinció de les formes menys millorades, i els nombres proporcionals relatius dels diversos habitants del continent renovat canviaran altra vegacla, i altra vegada existirà un bon camp perquè la selecció natural hi millori encara més els habitants i hi produeixi així espècies noves.

La selecció natural actuarà sempre amb una lentitud extrema. Ho admeto del tot. La seva acció depèn que hi hagi llocs en l’economia natural d’una regió que puguin ésser ocupats més bé per alguns dels habitants del país que hagin experimentat alguna mena de modificació. L’existència d’aquests llocs dependrà sovint de canvis físics, que són generalment molt lents, i del fet que hagi estat aturada la immigració de formes més ben adaptades. Però l’acció de la selecció natural dependrà més sovint encara, probablement, del fet que alguns dels habitants esdevinguin lentament modificats; les relacions mútues de molts dels altres habitants resultaran així torbades. Res no pot ésser dut a terme si no sorgeixen modificacions favorables, i la variació és sempre en si mateixa, aparentment, un procés molt lent. El procés serà retardat sovint i en gran manera per l’encreuament lliure. Molts s’exclamaran que aquestes causes diverses són ben suficients en conjunt per a aturar l’acció de la selecció natural. Jo no ho crec. D’altra banda, penso que la selecció natural actua sempre molt a poc a poc, sovint només a llargs intervals de temps, i en general només ho fa alhora sobre un nombre molt petit dels habitants de la mateixa regió. Crec encara que aquesta acció molt lenta i intermitent de selecció natural s’acorda a la perfecció amb el que ens diu la geologia sobre el ritme i la manera en què han canviat els habitants d’aquest món.

Per lent que sigui el procés, si l’home feble ja pot fer molt amb els seus poders de selecció artificial, no puc veure límit a la magnitud del canvi, a la bellesa i a la infinita complexitat de les adaptacions mútues entre tots els éssers orgànics, ells amb ells i també amb llurs condicions físiques de vida, que és capaç d’efectuar el poder de selecció de la naturalesa en el llarg transcurs del temps.

Extinció

Aquest assumpte serà discutit més enterament al nostre capítol de geologia; però ha d’ésser al·ludit ara perquè està relacionat íntimament amb la selecció natural. La selecció natural actua solament per mitjà de la preservació de variacions en alguna manera avantatjoses i, en conseqüència, duradores. Per l’elevada progressió geomètrica d’augment de tots els éssers orgànics, cada àrea resulta ja proveïda d’habitants gairebé del tot. D’això se segueix que, així com les formes seleccionades i afavorides augmenten en nombre, així les formes menys afavorides disminueixen i esdevenen rares. La raresa, com ens explica la geologia, és la precursora de l’extinció. També podem veure que cada forma representada per pocs individus corre un fort risc d’extinció total durant les fluctuacions estacionals o pel nombre dels seus enemics. Però podem anar més lluny encara. Com que es produeixen noves formes de manera lenta i continuada, grans quantitats se n’han d’anar extingint inevitablement, si no crèiem que el nombre de formes específiques avança sempre i creix de manera quasi indefinida. Que el nombre de les formes específiques no ha crescut indefinidament és cosa que la geologia ens demostra amb claredat; i és ben cert que podem veure la raó per què no han crescut així, ja que el nombre de llocs de la naturalesa no és pas infinit —encara que no tenim mitjans de saber si una regió concreta ha arribat ja al seu màxim d’espècies. És probable que no hi hagi cap regió enterament proveïda, encara, perquè al Cap de Bona Esperança, on hi ha més espècies de plantes, atapeint-s’hi, que en cap altre indret del món, algunes plantes foranes han estat naturalitzades sense causar-hi, pel que podem saber, l’extinció de cap de nativa.

De més a més, les espècies que són més nombroses en individus tindran més probabilitats de produir, dins un període determinat, variacions favorables. En tenim l’evidència pels fets exposats al segon capítol, els quals demostraven que les espècies comunes són les que forneixen un nombre més alt de varietats enregistrades, o espècies incipients. Per això les espècies rares es modificaran o milloraran menys de pressa en un període determinat i, en conseqüència, seran derrotades en la cursa de la vida pels descendents modificats de les espècies més comunes.

Penso que, d’aquestes diverses consideracions, es desprèn que, mentre es formen noves espècies en el transcurs del temps gràcies a la selecció natural, d’altres esdevenen més i més rares i al capdavall s’extingeixen. Les formes que estan en competència més estreta amb les que experimenten modificació i millora seran, naturalment, les que més patiran. I ja hem vist al capítol sobre la lluita per l’existència que la majoria de les formes més afins —varietats de la mateixa espècie, o espècies del mateix gènere o de gèneres relacionats— són les que, per tenir estructura, constitució i hàbits quasi iguals, entren generalment en la més dura competència mútua. En conseqüència, cada nova varietat o espècie, durant el procés de formació pròpia, acuitarà generalment amb major duresa els seus consemblants més pròxims, i tendirà a exterminar-los. Veiem el mateix procés d’extermini en les nostres produccions domèstiques, a través de les formes seleccionades i millorades per l’home. Hom podria aportar tot d’exemples curiosos per a demostrar que ràpidament prenen el lloc de les menes més velles i inferiors les noves castes de bestiar boví, d’ovelles i d’altres animals, així com les noves varietats de flors. Al Yorkshire és conegut històricament que els antics bòvids negres foren desplaçats pels banyallargs, i que aquests «foren escombrats pels banyacurts» (cito els mots d’un escriptor agrònom) «com per una pesta mortífera».

Divergència de caràcters

El principi que he designat amb aquesta expressió és de la major importància en la meva teoria, i explica, crec, diversos fets importants. En primer lloc les varietats, fins i tot les fortament marcades, per bé que tinguin així un cert caràcter d’espècies —com ho mostren els dubtes descoratjats per saber com classificar-les en molts casos—, difereixen encara les unes de les altres, certament, bastant menys que les espècies autèntiques i distintes. Malgrat tot, segons el meu criteri, les varietats són espècies en procés de formació, o bé, com ja les he anomenades, espècies incipients. Aleshores, ¿com augmenta la diferència menor entre varietats i es converteix en la diferència major entre espècies? Que això és així habitualment és cosa que cal deduir de la majoria de les innombrables espècies que, en la naturalesa, presenten diferències ben marcades; mentre que les varietats, els suposats prototipus i progenitors de les futures espècies ben marcades, presenten només diferències lleugeres i mal definides. La simple casualitat, diríem, pot haver ocasionat que una varietat difereixi en algun caràcter dels seus progenitors, i que la descendència d’aquella varietat hagi tornat a diferir-ne precisament en el mateix caràcter i en major grau. Això sol no explicaria mai, emperò, una magnitud de diferència tan habitual i tan àmplia com la que hi ha entre varietats de la mateixa espècie i entre espècies del mateix gènere.

Com a estat sempre el meu costum, he cercat clarícies d’aquest punt a partir de les nostres produccions domèstiques. Hi trobarem quelcom d’anàleg. Un criador s’interessa per un colom que té un bec una mica més curt i un altre ho fa per un que el té bastant més llarg. Aleshores, d’acord amb el conegut principi que «els criadors no admiren ni admiraran pas el terme mitjà, sinó que s’agraden dels extrems», tots dos continuaran (com de fet ha passat amb el colom tumbler) triant i criant ocells amb els becs més i més llargs, o bé cada cop més curts. A més, podem suposar que en un temps remot un home preferia cavalls més veloços, i un altre els volia més forts i rabassuts. La primitiva diferència havia d’ésser molt lleugera. Al llarg del temps, gràcies a la selecció de cavalls més veloços per alguns criadors, i de més forts per d’altres, les diferències esdevingueren més grans, i serien notades com formant ja dues subraces; finalment, després d’un lapse de segles, les subraces es convertirien en dues races ben establertes i distintes. Com que les diferències creixien a poc a poc, els animals inferiors amb caràcters intermedis, que no eren gaire ràpids ni gaire forts, eren negligits i tendien a desaparèixer. Veiem ací, doncs, en les produccions de l’home, l’acció d’allò que pot ésser anomenat principi de divergència, ocasionant diferències, de primer amb prou feines apreciables, però augmentant sense parar, fins que les races divergeixen en caràcter les unes de les altres i respecte a llurs progenitors.

Algú pot preguntar tanmateix: ¿és possible d’aplicar a la naturalesa un principi anàleg? Crec que és possible d’aplicar-l’hi i que de fet s’hi aplica amb la major eficàcia, per la senzilla circumstància que, com més diversificats esdevenen els descendents d’una espècie, en estructura, en constitució i en hàbits, més capaços seran d’ocupar molts llocs àmpliament diversificats en l’economia de la naturalesa, i així seran més capaços de créixer en nombre.

Ho podem veure clarament en el cas dels animals de costums senzills. Prenguem-ne el d’un quadrúpede carnívor, que hagi arribat en nombre, i de fa temps, a la proporció que pot suportar-ne un país qualsevol. Si li són permeses les seves facultats d’augment, pot reeixir a augmentar (no existint al país cap canvi de condicions) només si els seus descendents que varien prenen els llocs ocupats ara per d’altres animals. Alguns d’ells, per exemple, podrien menjar noves menes de preses, mortes o vives; d’altres viurien en nous àmbits, enfilant-se als arbres, avesant-se a l’aigua; alguns esdevindrien potser menys carnívors. Com més diversificats en hàbits i en estructura esdevinguessin els descendents del nostre animal carnívor, més llocs serien capaços d’ocupar. Allò que s’aplica a un animal s’aplicarà tostemps a tots els animals, però només si varien, s’entén, perquè si no és així la selecció natural no hi té res a fer. El mateix passarà amb les plantes. Ha estat provat experimentalment que si una feixa de terra és sembrada amb una sola espècie d’herba, i una feixa semblant és sembrada amb diversos gèneres distints d’herbes, pot créixer en el segon cas un major nombre de plantes, així com haver-hi un major pes d’herbatge sec. Hom s’adona que el mateix és vàlid en sembrar de primer una sola varietat de blat i més tard diverses varietats barrejades en espais de terreny semblants. Per tant, si qualsevol espècie d’herba comencés a variar, i les varietats fossin seleccionades de manera contínua fins que diferissin l’una de l’altra com difereixen entre si espècies i gèneres distints d’herbes, un nombre més gran de plantes individuals d’aquella espècie d’herba, incloent-hi els descendents modificats, reeixiria a viure en la mateixa llenca de terra. I sabem prou bé que cada espècie i cada varietat d’herba sembren cada any llavors gairebé incomptables; i així s’esforcen al màxim, si val l’expressió, per augmentar en nombre. Per consegüent, no puc pas dubtar que, en el curs de molts milers de generacions, les varietats més distintes de qualsevol espècie d’herba tindran sempre més probabilitats de reeixir i d’augmentar en nombre, i així de suplantar les varietats menys distintes; i les varietats que esdevenen molt distintes les unes de les altres atenyen la categoria d’espècies.

La veritat del principi segons el qual la màxima quantitat de vida pot ésser suportada per una gran diversificació d’estructura es dedueix de moltes circumstàncies naturals. En una àrea extremadament petita, sobretot si està lliurement oberta a la immigració, i on la pugna entre individu i individu ha d’ésser dura, trobarem sempre una gran diversitat d’habitants. He vist per exemple que un redol d’herbei de tres peus per quatre d’extensió, que ha estat exposat per molts anys, exactament, a les mateixes condicions, admetia vint espècies de plantes, i aquestes pertanyien a divuit gèneres i a vuit ordres, ço que demostra com diferien entre si aquestes plantes. El mateix passa amb les plantes i els in sectes a les illetes més petites i uniformes, així com a les basses d’aigua dolça. Els pagesos observen que poden llevar producte gràcies a una rotació de plantes dels ordres més diferents, mentre que la naturalesa segueix allò que podríem anomenar una rotació simultània. La majoria dels animals i de les plantes que viuen ben propers, dins alguna petita llenca de terrenys, en poden viure (suposant que no tingui res de peculiar en la seva naturalesa), i val a dir que s’esforcen al màxim a viure-hi; però hom veu que, quan entren en competència estreta els uns amb els altres, els avantatges de la diversificació d’estructura, amb el ròssec de diferències d’hàbit i de constitució, determinen que els habitants, que s’empenyen de prop entre si, pertanyin per regla general a allò que podem anomenar gèneres i ordres diferents.

Observem el mateix principi en la naturalització de plantes, per obra de l’home, en terres estranyes. Hom podria esperar que les plantes que han tingut èxit en ésser naturalitzades en qualsevol país serien en general molt afins a les indígenes, ja que hom considera comunament aquestes com a creades i adaptades per al propi país. Hom podria esperar també, per ventura, que les plantes naturalitzades pertanyessin a uns pocs grups adaptats especialment a certs indrets de llurs noves pàtries. El cas és tanmateix ben diferent. Alphonse de Candolle ha remarcat bé, en la seva admirable gran obra, que les flors guanyen per naturalització, servant la proporció amb el nombre de gèneres i espècies natius, molt més en gèneres nous que no pas en espècies noves. Heus-ne ací un sol exemple: a la darrera edició del Manual of the Flora of the United States, del doctor Asa Gray, són enumerades 260 plantes naturalitzades, i aquestes pertanyen a 162 gèneres. Veiem així que aquestes plantes naturalitzades són d’una mena altament diversificada. Difereixen a més en gran manera de les indígenes perquè, dels 162 gèneres, no pas menys de 100 no són allí indígenes, i així ha estat feta una àmplia addició proporcional als gèneres dels Estats Units.



Considerant la naturalesa de les plantes o dels animals que han lluitat amb èxit contra els indígenes de qualsevol país i que han arribat a naturalitzar-s’hi, podem fer-nos una vaga idea de quina manera han estat modificats alguns dels natius, per tal d’obtenir un avantatge sobre els altres natius; i podem almenys deduir amb seguretat, crec, que la diversificació d’estructura, comportant noves diferències genèriques, els deu haver estat profitosa.

L’avantatge de la diversificació en els habitants de la mateixa regió és, de fet, el mateix de la divisió fisiològica del treball en els òrgans del cos d’un mateix individu. Heus ací un tema ben aclarit per Milne Edwars. Cap fisiòleg no dubta que un estómac adaptat a pair només matèries vegetals, o únicament carn, extreu el màxim d’aliment d’aquestes substàncies. De la mateixa manera, en l’economia general de qualsevol país, com més àmpliament i perfecta estiguin diversificats els animals i les plantes per a uns hàbits de vida diferents, major serà el nombre d’individus capaços de mantenir-s’hi. Un conjunt d’animals amb organismes poc diversificats podrà competir difícilment amb un altre conjunt d’estructura més perfectament diversificada. Hom pot dubtar, per exemple, si els marsupials australians, que es divideixen en grups tanmateix poc diferents l’un de l’altre, i que, com han remarcat Mr. Waterhouse i d’altres, són una feble representació dels nostres mamífers carnívors, ruminants i rosegadors, podrien competir amb èxit amb aquests ordres ben distingits. Veiem en els mamífers australians un procés de diversificació en un estat de desenvolupament primerenc i incomplet.

Després de la discussió precedent, que hauria hagut d’ésser molt ampliada, podem admetre, penso, que els descendents modificats de qualsevol espècie tindran molt més d’èxit en la mesura que esdevinguin més diversificats en estructura, i resultin així capaços d’apoderar-se dels llocs ocupats per d’altres éssers. Vegem ara com tendeix a obrar aquest principi del gran benefici derivat de la divergència de caràcters, combinat amb els principis de selecció natural i d’extinció.

El diagrama adjunt ens ajudarà a comprendre aquest tema bastant desconcertant. Suposem que les lletres A a L representen les espècies d’un gènere ampli al seu propi país. Hom suposa que aquestes espècies s’assemblen les unes a les altres en graus desiguals, com sol ésser el cas a la naturalesa, i això és representat al diagrama per la distància desigual entre aquelles lletres. He parlat d’un gènere ampli perquè hem vist al segon capítol que, com a mitjana, les espècies dels gèneres amplis varien més que no pas les dels petits; i les espècies variants dels gèneres amplis presenten un major nombre de varietats. Hem vist també que les espècies més comunes i més àmpliament difoses varien més que les espècies rares amb àmbits restringits. Sigui A una espècie comuna, àmpliament difosa i variant, pertanyent a un gènere ampli en el seu propi país. El petit ventall de línies puntejades divergents i de llargada desigual procedent d’A representa la seva descendència variable. Hom suposa que les variacions són extremadament lleugeres, però de la mena més diversificada. Hom no suposa pas que totes apareguin alhora, sinó sovint al cap de llargs intervals de temps. Hom no suposa tampoc que totes durin per períodes iguals. Només aquelles variacions que resultin en alguna manera profitosa seran preservades o seleccionades naturalment. I ací apareix la importància del principi de benefici derivat de la divergència de caràcter; perquè aquest porta generalment a les variacions més diferents o divergents (representades per les línies puntejades més marginals), preservades i acumulades per la selecció natural. Quan una línia puntejada ateny una de les línies horitzontals, i hi és marcada amb una lletra minúscula numerada, li suposem que ha acumulat prou magnitud de variació per a haver format una autèntica varietat ben marcada, fins al punt que hom la jutjaria digna d’ésser enregistrada en una obra sistemàtica.

Els intervals entre les línies horitzontals del diagrama representen cadascun un miler de generacions, però hauria estat millor que cadascun en representés deu mil. Després de mil generacions, hom suposa que l’espècie A ha produït dues veritables varietats ben caracteritzades, o sia a’ i m’. Aquestes dues varietats continuaran generalment exposades a les mateixes condicions que van fer variables les seves antecessores, i la tendència a la variabilitat és en si hereditària; per tant, tendiran a variar, i generalment a variar gairebé de la mateixa manera en què variaren les originàries. De més a més, aquestes dues varietats, essent només formes lleugerament modificades, tendiran a heretar aquells avantatges que feren llur antecessora comuna A més nombrosa que la majoria dels altres habitants del mateix país; així doncs tindran alguna cosa dels avantatges més generals que feren del gènere a què pertany l’espècie mare un gènere ampli en el seu propi país. I sabem que aquestes circumstàncies són favorables a la producció de noves varietats.

Aleshores, si aquestes dues varietats són variables, llurs variacions més divergents seran generalment preservades durant el pròxim miler de generacions. I, després d’aquest interval, suposem al diagrama que la varietat a1 ha produït la varietat a2, la qual, en virtut del principi de divergència, difereix més d’A que no pas la varietat a1. Hom suposa que la varietat m1 ha produït dues varietats, m2 i s2, diferents l’una de l’altra i més considerablement encara de llur antecessora comuna A. Podem continuar el procés, per passos semblants, durant un cert espai de temps. Algunes de les varietats, després de cada miler de generacions, produeixen només una varietat única, però d’una condició cada cop més modificada, i d’altres produeixen dues o tres varietats, i d’altres no en produeixen cap. Així les varietats o descendents modificats, procedents de l’antecessora comuna A, van generalment augmentant en nombre i divergint en caràcter. Al diagrama, el procés és representat fins a la deu mil·lèsima generació, i arriba, simplificada, fins a la catorze mil·lèsima.

He de remarcar tanmateix ací que no suposo pas que el procés continuï sempre tal com és representat al diagrama, tot i que aquest ja és una mica irregular. Estic lluny de pensar que les varietats més divergents prevaldran i es multiplicaran invariablement: una forma intermèdia pot durar molt tot sovint, i pot produir o no produir més d’un descendent modificat; car la selecció natural actuarà sempre d’acord amb la naturalesa dels llocs que hi ha desocupats o imperfectament ocupats per altres éssers; i això dependrà d’unes relacions infinitament complexes. De tota manera, i a tall de regla general, com més diversificats en estructura es tornin els descendents de qualsevol espècie, més llocs seran capaços de prendre, i més augmentarà llur modificada progènie. En el nostre diagrama, la línia de successió és trencada a intervals regulars per lletres minúscules numerades, que assenyalen les formes successives que han esdevingut prou distintes per a ésser enregistrades com a varietats. Però aquests trencs són imaginaris, i podrien haver estat inserits onsevulla, després d’intervals prou llargs per a haver permès l’acumulació d’una quantitat considerable de variació divergent.

Com que tots els descendents modificats d’una espècie comuna i àmpliament difosa, pertanyents, a un gènere ampli, tendiran a participar dels mateixos avantatges que donaren èxit en la vida a llurs avantpassats, continuaran generalment multiplicant-se en nombre tant com divergint en caràcter: això és representat al diagrama per les diverses branques divergents procedents d’A. La descendència modificada de les branques posteriors i més i més millorades en les línies de successió prendrà sovint, és probable, el lloc de les branques més primerenques i menys millorades, i així les destruiran: això és representat al diagrama per algunes de les branques més baixes, que no abasten les línies horitzontals superiors. En alguns casos no dubto pas que el procés de modificació es limitarà a un sola línia de descendència, i que el nombre de descendents no augmentara; encara que la magnitud de la modificació pot haver estat augmentada en generacions successives. Aquest cas seria representat al diagrama si totes les línies procedents d’A fossin suprimides, llevat de les que van d’a1 a a10. De la mateixa manera, per exemple, les races del cavall de cursa anglès i del pointer anglès han prosseguit en aparença divergint lentament en caràcter de llurs troncs originals, sense haver donat, en cap dels dos casos, branques o races noves.

Després de deu mil generacions, hom suposa que l’espècie A ha produït tres formes, a10, f10 i m10, les quals, per haver divergit en caràcter durant les generacions successives, hauran arribat a diferir àmpliament, però potser de manera desigual, l’una de l’altra i totes de llur avantpassada comuna. Si suposem que la magnitud de canvi entre cada línia horitzontal del nostre diagrama és excessivament petita, aquestes tres formes poden ésser encara, només, varietats ben marcades; o bé poden haver arribat a la dubtosa categoria de subespècies; però només hem de suposar que els graons del procés de modificació són més nombrosos o de magnitud major per a convertir aquestes tres formes en espècies ben definides: així el diagrama il·lustra els passos pels quals les petites diferències distintives de les varietats augmenten fins a ésser les diferències més àmplies distintives de les espècies. Per continuar el mateix procés durant un major nombre de generacions (com indica el diagrama en forma resumida i simplificada), obtenim vuit espècies, assenyalades per les lletres entre a14 i m14, totes elles descendents d’A. Crec que així es multipliquen les espècies i es formen els gèneres.

És probable que en un gènere ampli variï més d’una espècie. He suposat al diagrama que una segona espècie I ha produït, per passos anàlegs, després de deu mil generacions, o bé dues varietats ben marcades (w10 i z10), o bé dues espècies, d’acord amb la magnitud de canvi que suposem representada entre les línies horitzontals. Després de catorze mil generacions, hom suposa que s’han produït sis noves espècies, marcades per les lletres n14 a z14. En cada gènere, les espècies que són ja extremadament diferents en caràcter tendiran, en general, a produir el major nombre de descendents modificats; perquè aquests tindran les millors probabilitats d’ocupar places noves en l’economia de la naturalesa: per això, al diagrama, he triat l’espècie extrema A i l’espècie quasi extrema I com les que més àmpliament han variat i han donat origen a noves varietats i espècies. Les altres nou espècies (assenyalades amb lletres majúscules) del nostre gènere primitiu poden continuar transmetent, durant un llarg període, descendents inalterats; i això és indicat al diagrama per les línies contínues de punts que no es prolonguen més amunt per manca d’espai.

Però durant el procés de modificació, representat al diagrama, un altre dels nostres principis, el de l’extinció, ha fet un paper important. Com que en cada país completament poblat la selecció natural actua, necessàriament, ja que la forma seleccionada té algun avantatge sobre les altres formes en la lluita per la vida, hi haurà una tendència constant, en els descendents millorats de qualsevol espècie, a suplantar i exterminar, en cada etapa de successió, llurs predecessors i llur progenitor originari. Car ha d’ésser recordat que la competència serà de les més àrdues entre aquelles formes que estan relacionades més de prop entre si en hàbits, constitució i estructura. D’ací ve que totes les formes intermèdies, entre els estats primer i darrer, o sia entre els estats menys i més millorats d’una espècie, així com la mateixa espècie mare, tendiran en general a extingir-se. Així serà, probablement, en moltes línies col·laterals de la descendència, que seran vençudes per d’altres de posteriors i millorades. Si, malgrat tot, la progènie modificada d’una espècie penetra en un país distint, o bé s’adapta de pressa a algun medi totalment nou, on fill i pare no entrin en competència, tots dos poden continuar existint.

Si hom accepta, doncs, que el nostre diagrama representa una magnitud considerable de modificació, l’espècie A i totes les varietats primerenques arribaran a extingir-se, i seran reemplaçades per vuit noves espècies (a14 a m14); i I haurà estat reemplaçada per sis noves espècies (n14 a z14).

Però podem anar encara més enllà. Hom suposava que les espècies originals del nostre gènere s’assemblaven entre elles en graus desiguals, i aquest és generalment el cas en la naturalesa, estant l’espècie A relacionada més de prop amb B, C i D que amb les altres espècies; i l’espècie I més amb G, H, K i L que amb la resta. Hom suposava també que aquestes dues espècies A i I eren espècies molt comunes i àmpliament difoses, de tal manera que havien de tenir, originàriament, algun avantatge sobre la majoria de les altres espècies del gènere. Llurs descendents modificats, en nombre de catorze a la catorze mil·lèsima generació, han heretat probablement algun dels mateixos avantatges. També han estat modificats i millorats d’una manera diversificada a cada etapa de successió, de manera que s’han adaptat a molts llocs escaients en l’economia natural del país llur. En sembla doncs extremadament probable que hagin ocupat els llocs, tot extermitant-los, no sols de llurs mares A i I, sinó també d’algunes de les espècies primitives relacionades més de prop amb llurs mares. D’ací ve que molt poques de les espècies primitives hagin transmès descendència a la catorze mil·lèsima generació. Suposem que només una espècie, F, entre les dues menys properes a les altres nou espècies originàries, ha transmès descendents fins a aquella darrera etapa de successió.

Les noves espècies del nostre diagrama descendeixen de les onze espècies originàries i seran ara quinze. Tenint en compte la tendència divergent de la selecció natural, l’extrema magnitud de diferència en caràcter entre les espècies a14 i z14 serà molt més gran que la que hi havia entre les més diferents de les onze espècies primitives. Les noves espècies, a més, es relacionaran l’una amb l’altra d’una manera ben diferent. Dels vuit descendents d’A, els tres assenyalats a14, q14 i p14 estaran relacionats més de prop per haver-se ramificat recentment d’a10; b14 i f14, per haver divergit en un període anterior d’a5, seran en alguna manera distintes de les tres espècies esmentades de primer. I, finalment, o14, e14 i m14 es relacionaran de prop entre elles però, per haver divergit al bell començ del procés de modificació, seran àmpliament diferents de les altres cinc espècies, i poden constituir un subgènere o àdhuc un gènere distint.

Els sis descendents d’I formaran dos subgèneres o àdhuc gèneres. Però com que l’espècie originària I diferia àmpliament d’A, ocupant com ocupaven ambdues punts gairebé extrems del gènere originari, els sis descendents d’I, per raons d’herència, diferiran considerablement dels vuit descendents d’A. Hom suposa a més que els dos grups han anat divergint en direccions diferents. També les espècies intermèdies (i això és una consideració molt important) que enllaçaven les espècies originàries A i I han quedat extingides i no han deixat descendència, feta excepció d’F. D’ací ve que les sis noves espècies descendents d’I i les vuit descendents d’A hagin d’ésser classificades com a gèneres ben distints, o fins i tot com a subfamílies distintes.

Així és, al meu entendre, com dos o més gèneres són produïts per la descendència, amb modificació, de dues o més espècies del mateix gènere. I hom suposa que les dues o més espècies originàries descendeixen d’alguna espècie d’un gènere més primitiu. Al nostre diagrama, això és indicat per les línies trencades que hi ha sota les lletres majúscules, línies que convergirien per baix en subbranques, cap a un punt únic. Aquest punt representa una sola espècie, la suposada mare única dels nostres diversos subgèneres i gèneres.

Val la pena de reflexionar un moment sobre el caràcter de la nova espècie F14, de la qual hom suposa que no sols no ha divergit gaire en caràcter de la forma F, sinó també que n’ha retingut la forma, sense alteració o només amb una alteració de grau lleuger. En aquest cas, les seves afinitats amb les altres catorze espècies noves seran de mena curiosa i giragonsada. Havent descendit d’una forma situada entre les dues espècies mare A i I, que suposem extingides i desconegudes a hores d’ara, serà en algun grau intermèdia en caràcter respecte als dos grups descendents d’aquelles espècies. Però com que aquests dos grups han avançat divergint en caràcter del tipus de llurs antecessors, la nova espècie F14 no serà directament intermèdia respecte a ells, sinó més aviat respecte a tipus dels dos grups; i tot naturalista podrà recordar algun cas semblant.

Al diagrama, hom ha suposat fins ara que cada línia horitzontal representava un miler de generacions, però cadascuna podria representar un milió o cent milions de generacions, i així mateix una secció dels estrats successius de la crosta terrestre, que contenen restes extingits. Quan arribarem al nostre capítol sobre geologia ens haurem de referir una altra vegada a aquest tema, i penso que aleshores veurem com el diagrama aclareix les afinitats dels éssers extingits, els quals, encara que pertanyents en general als mateixos ordres, o a les mateixes famílies, o als mateixos gèneres que els vivents avui, són tanmateix sovint, en algun grau, de caràcter intermedi respecte als grups existents; i podem entendre aquest fet, car les espècies extingides vivien en èpoques molt antigues, quan les ramificacions de la descendència havien divergit menys.

No veig cap raó per a limitar el procés de modificació, tal com l’expliquem ara, a la sola formació de gèneres. Si, en el nostre diagrama, suposem molt gran la magnitud de canvi representada per cada grup successiu de línies puntejades divergents, les formes marcades a14 a p14, les marcades b14 i f14, i les marcades o14 a m14 constituiran tres gèneres molt distints. Tindrem també dos gèneres molt distints que descendeixen d’I; i, com que aquests dos darrers gèneres, per la continuada divergència de caràcter i per l’herència d’un progenitor diferent, diferiran àmpliament dels tres gèneres descendents d’A, els dos petits grups de gèneres formaran famílies distintes, o àdhuc ordres, segons la magnitud de modificació divergent que suposem representada al diagrama. I les dues famílies noves, o nous ordres, hauran descendit de dues espècies del gènere original; i hom suposava que aquestes dues espècies havien descendit d’una espècie d’un gènere encara més antic i desconegut.

Hem vist que en cada país les espècies del gèneres més amplis són les que presenten més sovint varietats o espècies incipients. Això era d’esperar, certament; perquè, com que la selecció natural actua a través d’unes formes que tenen algun avantatge sobre altres formes en la lluita per l’existència, actuarà principalment sobre aquelles que ja tenen algun avantatge; i l’amplitud de cada grup demostra que les seves espècies han heretat d’una avantpassada comuna algun avantatge en comú. Per tant, la lluita per la producció de descendents nous i modificats es produirà sobretot entre els grups més amplis, que s’esforcen tots per augmentar en nombre. Un grup ampli en vencerà lentament un altre, en reduirà el nombre i disminuirà, així, les probabilitats de variació i millora ulteriors. Dins el mateix grup ampli, els subgrups darrers i més altament perfeccionats, ramificant-se i ocupant noves places en l’economia de la naturalesa, tendiran constantment a suplantar i destruir els subgrups més primerencs i menys millorats. Els grups i subgrups petits i trencats tendiran fàcilment a desaparèixer. Mirant al futur, podem predir que els grups d’éssers orgànics que ara són amplis i triomfants, i que apareixen amb poques interrupcions —o sia que han sofert encara poca extinció— continuaran creixent durant un període llarg. Però no podem predir quins grups prevaldran al capdavall; car sabem bé que molts grups que en un temps es desenvoluparen extensament han esdevingut ara extingits. Mirant encara més remotament cap al futur podem predir que, a causa de l’augment continuat i ferm dels grups més amplis, una multitud dels grups menors quedarà extingida enterament, i no deixarà descendents modificats; i, en conseqüència, que, de les espècies vivents en qualsevol període, seran poquíssimes les que transmetran descendents a un esdevenidor remot. Hauré de tornar a aquest tema al capítol de la classificació, però puc afegir a propòsit d’aquesta opinió que ben poques espècies antigues han transmès descendents; i, com que tots els descendents d’una mateixa espècie constitueixen una classe, puc afegir també que podem comprendre per què no existeixen sinó poquíssimes classes en cadascuna de les grans divisions dels reialmes animal i vegetal. Encara que molt poques de les espècies més antigues hagin deixat ara descendents vivents i modificats, la terra, fins i tot en els períodes geològics més remots, podria haver estat tan ben poblada com avui per moltes espècies de molts gèneres, famílies, ordres i classes.

Resum del capítol

Si durant el llarg decurs de les edats i sota condicions de vida variants els éssers orgànics varien del tot en les diverses parts de llur organisme —i penso que això és indiscutible—; si hi ha, a causa del poder d’augment en alta progressió geomètrica de cada espècie, en edats, temporades o anys qualsevol, una àrdua lluita per la vida —i això és indiscutible certament—; llavors, considerant la infinita complexitat de les relacions de tots els éssers orgànics entre si i amb llurs condicions d’existència, tot causant una infinita diversitat d’estructura, constitució i hàbits, per a avantatge propi, penso que seria un fet d’allò més extraordinari que cap variació no hagués resultat mai útil a la benanança de cada ésser, de la mateixa manera que moltes variacions han resultat útils a l’home. Però si es produeixen variacions útils a qualsevol ésser orgànic, segurament que els individus caracteritzats així tindran les màximes probabilitats d’ésser preservats en la lluita per la vida; i, en virtut del fort principi de l’herència, tendiran a produir descendència semblantment caracteritzada. Aquest principi de preservació, l’he anomenat, per tal d’ésser breu, selecció natural. La selecció natural, pel principi que les qualitats són heretades a les edats corresponents, pot modificar l’ou, la llavor o la cria tan fàcilment com l’adult. En molts animals, la selecció sexual ajudarà a la selecció ordinària, tot assegurant als mascles més vigorosos i més ben adaptats el major nombre de descendents. La selecció sexual donarà també caràcters útils només als mascles en Llurs lluites amb d’altres mascles.

Si la selecció natural ha actuat realment així en la naturalesa, modificant i adaptant les variades formes de vida a llurs diverses condicions i situacions, és cosa que cal judicar pel significat general i pel balanç d’evidència que es desprèn dels capítols següents. Però ja veiem que comporta extinció; i la geologia declara palesament amb quina llarguesa ha actuat l’extinció en la història del món. La selecció natural, també, mena a la divergència de caràcter; com més éssers vivents siguin admesos a la mateixa àrea, més divergiran en estructura, hàbits i constitució. En veiem la prova observant els habitants de qualsevol petit rodal o les produccions naturalitzades. Per tant, durant la modificació dels descendents de qualsevol espècie, i durant la lluita incessant de totes les espècies per augmentar en nombre, com més diversificats esdevinguin aquells descendents, més grans seran llurs possibilitats de succés en la batalla de la vida. Així les petites diferències que distingeixen les varietats de la mateixa espècie tendiran amb fermesa a augmentar fins que esdevinguin iguals a les majors diferències entre espècies del mateix gènere, o àdhuc de gèneres distints.

Hem vist que són les espècies comunes, les molt difoses i les d’àrees molt extenses, pertanyents als gèneres més amplis, les que varien més; i aquestes tendiran a transmetre a llur modificada descendència aquella superioritat que ara les fa dominants en llurs propis països. La selecció natural, com acabem de remarcar, mena a la divergència de caràcter i a una gran extinció de les formes de vida intermèdies i menys millorades. Segons aquests principis, crec, pot ésser explicada la naturalesa de les afinitats de tots els éssers orgànics. És un fet veritablement meravellós —i podríem passar per alt la meravella per haver-nos-en familiaritzat— que tots els animals i totes les plantes, en tot temps i lloc, estiguin relacionats entre si en grups subordinats a d’altres grups, de la manera en què els contemplem arreu. És a dir que les varietats de la mateixa espècie més estretament entrelligades, les espècies del mateix gènere amb relacions menys estretes i més desiguals, formen seccions i subgèneres; les espècies de gèneres distints molt menys vinculades, i els gèneres relacionats en graus diferents, formen subfamílies, famílies, ordres, subclasses i classes. Els diversos grups subordinats de qualsevol classe no poden ésser classificats en un sol rengle, sinó que semblen més aviat aplegar-se al voltant de punts, i aquests a l’entorn d’altres, i així en cicles gairebé sense fi. Quant a una possible opinió que cada espècie hagi estat creada independentment, no puc veure que expliqui aquest gran fet en la classificació de tots els éssers orgànics; però, fins on arriba el meu judici, crec que el fet s’explica per l’herència i per l’acció complexa de la selecció natural, que comporta extinció i divergència de caràcters, com hem vist i il·lustrat al diagrama.

Les afinitats de tots els éssers de la mateixa classe han estat representades a vegades per un gran arbre. Crec que aquest símil expressa molt bé la veritat. Els branquillons verds i en flor poden representar espècies existents; i les branques produïdes en cada any anterior poden representar la llarga successió de les espècies extingides. A cada període de creixença, els branquillons, en créixer, han tractat de ramificar-se en totes direccions, i d’excedir i matar els branquillons i les branques del voltant, de la mateixa manera que les espècies i els grups d’espècies han intentat de senyorejar d’altres espècies en la gran batalla per la vida. Les branques principals, que es divideixen en grans branques, i aquestes en branques més i més petites, foren en un temps, quan l’arbre era menut, branquillons naixents; i aquesta connexió entre els branquillons passats i presents, a través de la ramificació, pot representar bé la classificació de totes les espècies extingides i vivents en grups subordinats a d’altres grups. Dels molts branquillons que florien quan l’arbre era un simple arbrissó, només dos o tres, convertits ara en gran branques, sobrevisqueren i aguantaren les altres branques; així, entre les espècies que visqueren durant períodes geològics del passat llunyà, molt poques han deixat ara descendents vivents i modificats. Des de la primera creixença de l’arbre, moltes branques grosses s’han assecat i han caigut; i aquestes branques perdudes de mides diverses poden representar ordres, famílies o gèneres sencers que ara no tenen representants vivents, i que ens són coneguts només per haver-los trobat en estat fòssil. Així com veiem, ací i allà, alguna rara branqueta prima que brota d’algun entreforc baix de l’arbre, i que per alguna oportunitat s’ha vist afavorida i viu encara, ufanosa, així veiem ocasionalment animals com Ornithorhynchus i Lepidosiren, que fins a cert punt enllacen per llurs afinitats amb dues grans branques de la vida, i que han estat estalviats en aparença de la competència fatal per haver habitat un redós protegit. Així com els branquillons originen per creixença branquillons nous, i aquests, si són vigorosos, es ramifiquen i dominen en totes direccions moltes branques més febles, així també, crec, s’ha esdevingut per generació amb el gran Arbre de la Vida, que omple amb les seves branques mortes i esqueixades la crosta de la terra, i en cobreix la superfície amb les seves ramificacions tan belles i sempre esponeroses.





V


LLEIS DE VARIACIÓ

Efectes de les condicions externes — Ús i desús, combinats amb la selecció natural; òrgans del vol i de la vista — Aclimatació — Variació correlativa — Compensació i economia del creixement — Correlacions falses — Les estructures múltiples, rudimentàries i d’organització inferior són variables — Les parts desenvolupades de manera insòlita són altament variables; els caràcters específics són més variables que els caràcters genèrics; els caràcters sexuals secundaris són variables — Les espècies del mateix gènere varien de manera anàloga — Reversions a caràcters perduts temps ha — Resum

Fins ací he parlat a vegades com si les variacions —tan comunes i multiformes en els éssers orgànics en estat de domesticitat, i en menor grau en els que viuen en estat natural— fossin degudes a l’atzar. Aquesta és, sens dubte, una expressió totalment incorrecta, però ens serveix per a reconèixer sense embuts la nostra ignorància de la causa de cada variació particular. Alguns autors creuen que la funció de l’aparell reproductor és tant de produir diferències individuals, o desviacions molt lleus d’estructura, com de fer que el fill s’assembli al pare. Però la variabilitat molt més accentuada i la freqüència més alta de monstruositats en estat de domesticitat o de cultiu que no pas en estat natural, m’inciten a creure que les desviacions d’estructura són degudes d’alguna manera a la naturalesa de les condicions de vida, a les quals els pares i llurs avantpassats remots han estat exposats durant diverses generacions. He remarcat en el primer capítol —si bé per a demostrar la veracitat d’aquesta remarca caldria una llarga llista de fets que no puc exposar ací— que el sistema reproductor és eminentment susceptible als canvis de les condicions de vida; i jo atribueixo principalment la condició variable o plàstica de la prole al fet que els pares tenen aquest sistema funcionalment pertorbat. Els elements sexuals masculí i femení, semblen ésser afectats abans de la unió per a formar un ésser nou. En el cas de les plantes «boges» només és afectat un brot, que no difereix essencialment d’un òvul en el seu període més primerenc. Però ignorem profundament per què una part o una altra han de variar més o menys de resultes de la pertorbació del sistema reproductor. Així i tot, trobem de tant en tant un feble raig de llum entre les tenebres que ens fa intuir que hi ha d’haver una causa per a cada desviació de l’estructura, per lleu que sigui.

Les diferències de clima, d’aliment, etc., produeixen en qualsevol ésser orgànic una quantitat extremadament incerta d’efecte directe. Tinc la impressió que l’efecte és petitíssim en el cas dels animals, però que potser és més important en les plantes. Com a mínim, podem concloure amb seguretat que aquestes influències no poden haver produït les múltiples adaptacions mútues d’estructura entre un ésser orgànic i un altre, les quals són sorprenents i complexes, i les observem arreu de la naturalesa. Alguna petita influència pot ésser atribuïda al clima, i l’alimentació, etc.: E. Forbes diu, molt segur de si mateix, que els mol·luscs més meridionals i els que viuen a poca profunditat, tenen una coloració més brillant que els de les mateixes espècies que viuen més al nord o a major fondària. Gould creu que els ocells que viuen en una atmosfera molt clara tenen uns colors més brillants que els ocells de la mateixa espècie que viuen a les illes o a prop de la costa. El mateix passa amb els insectes: Wollaston està convençut que llur residència a la vora de la mar afecta llurs colors. Moquin-Tandon dóna una llista de plantes que tenen les fulles una mica carnoses quan creixen prop de la costa, però no les hi tenen pas si creixen en d’altres llocs. Hom podria citar diversos casos semblants.

El fet que quan les varietats d’una espècie es distribueixen per una zona on habiten d’altres espècies adquireixen sovint i, en un grau molt lleu, alguns dels caràcters d’aquestes espècies, concorda amb la nostra opinió que les espècies de tota mena són només varietats ben definides i permanents. Així, les espècies de mol·luscs confinades a les mars tropicals i poc profundes tenen generalment una coloració més brillant que aquelles que estan confinades en mars més fredes i profundes. Segons Mr. Gould, els ocells confinats als continents tenen colors més brillants que els que viuen a les illes. Les espècies d’insectes que viuen a la costa tenen sovint, com tots els col·leccionadors saben, un color groguenc o lívid. Les plantes que viuen exclusivament a la vora de la mar tenen fàcilment les fulles carnoses. Qui creu en la creació de cadascuna de les espècies haurà de dir, per exemple, que certa petxina fou creada amb colors brillants per a viure en una mar càlida, però que una altra petxina adquirí colors vius, per variació, quan es dispersà per aigües més tèbies o menys profundes.

Quan una variació té per a un ésser la més lleugera utilitat, no podem dir en quina part pot ésser atribuïda a l’acció acumulativa de la selecció natural, i en quina part a les condicions de vida. Els pelleters saben molt bé que, com més sever és el clima on ha viscut un animal, més gruixut i millor és el seu pelatge; però, ¿qui pot dir quina part d’aquesta diferència seria deguda al fet que els animals més ben abrigats han estat afavorits i preservats durant moltes generacions, i quina part seria deguda a l’acció directa d’un clima sever? (perquè sembla que el clima té alguna acció directa sobre el pelatge dels nostres quadrúpedes domèstics).

Hom pot donar exemples de la producció d’una mateixa varietat en condicions de vida tan diferents com puguin ésser concebudes; i d’altres, per altra banda, de varietats ben diferents produïdes a partir d’una mateixa espècie i sota les mateixes condicions. Aitals fets demostren que les condicions de vida deuen actuar d’una manera molt indirecta. Encara més, tots els naturalistes coneixen exemples innombrables d’espècies que mantenen llur caràcter, o que no varien en absolut, encara que visquin en els climes més oposats. Consideracions com aquestes m’inclinen a donar molt poc de pes a l’acció directa de les condicions de vida. Com ja ha estat remarcat, sembla que fan indirectament un paper important perquè afecten el sistema reproductor i, així, indueixen a variabilitat; aleshores, la selecció natural acumularà totes les variacions aprofitables per lleus que siguin, fins que esdevinguin clarament desenvolupades i puguin ésser apreciades per nosaltres.

Efectes de l’ús i del desús

A partir dels fets als quals he al·ludit en el primer capítol, crec que queden pocs dubtes que l’ús enforteix i engrandeix certes parts dels nostres animals domèstics, i que el desús les fa disminuir; i que aitals modificacions seran heretades No tenim cap model de comparació, en la naturalesa lliure que ens permeti de jutjar els efectes de l’ús o del desús continuats llargament, car no coneixem les formes mare. Pera molts animals tenen estructures que poden ésser explicades per l’efecte del desús. Com el professor Owen ha remarcat res no és més anòmal en la naturalesa que un ocell que no pugui volar; i, no obstant això, n’hi ha diversos en aquest estat. L’ànec Nicropterus brathypterus (tachyeres cinereus), de l’Amèrica del Sud només pot aletejar per la superfície de l’aigua, i les seves ales estan en quasi les mateixes condicions que les de l’ànec d’Aylesbury, que és domèstic. De la mateixa manera que els ocells més grossos que cerquen el menjar per terra no emprenen gairebé mai el vol, si no és per a escapar d’algun perill, crec que el desús és la causa de la condició quasi àptera de diversos ocells que habiten, o habitaven fins fa poc, a diverses illes oceàniques on no sojorna cap animal de presa. L’estruç habita, en efecte, en els continents i està exposat a perills dels quals no pot escapar tot volant, però pot defensar-se dels enemics amb cops de pota com ho fa qualsevol quadrúpede petit. Podem imaginar que el primer progenitor de l’estruç tenia hàbits semblants als del pioc salvatge, i que, per tal com la selecció natural va augmentar en generacions successives la mida i el pes del seu cos, cada vegada usà més les potes i menys les ales fins que aquestes foren incapaces de vol.

Kirby ha remarcat (i jo he observat el mateix fet) que els tarsos anteriors o peus de molts escarabats piloters mascles s’han perdut; examinà disset exemplars de la seva pròpia col·lecció i cap no tenia ni vestigis dels tarsos. En l’Onites apelles és tan freqüent que els tarsos s’hagin perdut que hom ha descrit l’insecte com si no en tingués. En alguns altres gèneres sí que hi ha tarsos, però en un estat molt rudimentari. En el cas de l’Ateuchus o escarabat sagrat dels egipcis, els tarsos són totalment deficients. No hi ha evidències suficients per a fer-nos creure que les mutilacions accidentals són heretades; i preferiria explicar l’absència absoluta dels tarsos anteriors de l’Ateuechus i llur condició rudimentària en d’altres gèneres, pels efectes a llarg termini del desús que en feren llurs progenitors; ja que els tarsos estan gairebé sempre perduts en molts dels escarabats piloters, deuen perdre’s en un període primerenc de la vida, i, per tant, no deuen ésser gaire usats per aquests insectes.

En alguns casos podríem fàcilment atribuir al desús modificacions d’estructura que són totalment, o en gran part, degudes a la selecció natural. Mr. Wollaston descobrí el fet remarcable que, de les 550 espècies d’escarabat que viuen a Madeira, n’hi ha 200 que tenen les ales tan deficients que no poden volar; i que de vint-i-nou gèneres endèmics, totes les espècies de, com a mínim, vint-i-dos gèneres estan en aquestes condicions! Diversos fets i consideracions em fan creure que la condició àptera de tants escarabats de Madeira és deguda principalment a l’acció de la selecció natural, si bé combinada probablement amb el desús: a moltes parts del món el vent s’emporta freqüentment els escarabats cap a la mar, on moren; els escarabats de Madeira, com Mr. Wollaston ha observat, es queden molt amagats fins que el vent es calma i brilla el sol; la proporció d’escarabats àpters és més gran a les Desertes, que estan exposades al vent, que a la pròpia illa de Madeira; i especialment el fet extraordinari, que Mr. Wollaston remarcà amb tanta energia, de la quasi total absència de certs grups amplis d’escarabats, excessivament nombrosos arreu, que tenen hàbits de vida pels quals és gairebé imprescindible el vol freqüent. Així, cada exemplar d’escarabat que volava menys, fos perquè les seves ales s’havien desenvolupat amb una mica menys de perfecció o fos per un hàbit indolent, hauria tingut, durant milers de generacions successives, les millors probabilitats de sobreviure perquè el vent no l’arrossegaria a la mar; i per altra banda, els escarabats que estan ben disposats a emprendre el vol haurien estat arrossegats pel vent a la mar amb molta freqüència, i així haurien estat destruïts.

Els insectes de Madeira que no són copròfags i que han d’usar habitualment llurs ales per a trobar aliment, com els coleòpters i lepidòpters que s’alimenten de les flors, no tenen llurs ales reduïdes en absolut —com Mr. Wollaston ja sospitava—, sinó que fins i tot les tenen engrandides. Això és molt compatible amb l’acció de la selecció natural. Perquè, quan un insecte nou arriba per primera vegada a l’illa, la tendència de la selecció natural a engrandir-ne o a disminuir-ne les ales dependria de si un nombre major d’individus sobrevivien per una lluita victoriosa contra els vents, o si en sobrevivien més dels que desistien de l’intent i rarament, o mai, volaven. És el mateix que passa amb els mariners que naufraguen prop de la costa: per als bons nedadors hauria estat millor que fossin capaços de nedar encara més, mentre que per als mals nedadors hauria estat millor que no sabessin nedar gens i s’haguessin aferrat a les restes del naufragi.

Els ulls dels talps i d’alguns rosegadors que excaven galeries són de mida molt rudimentària, i en alguns casos estan recoberts totalment per un replec de la pell peluda. Aquest estat dels ulls és degut probablement a una reducció gradual a causa del desús, però ajudat, potser, per la selecció natural. A l’Amèrica del Sud, un rosegador excavador, el tuco-tuco o Ctenomys, té uns costums encara més subterranis que el talp; i un espanyol que n’havia caçat sovint, m’assegurà que eren cecs amb molta freqüència; un que jo vaig tenir viu era certament cec, i la causa, segons es veié per la seva disecció, era una inflamació de la membrana nictitant. Per tal com una inflamació ocular ha d’ésser molesta per a qualsevol animal, i els ulls no són certament indispensables per als animals de costums subterranis, la reducció de llur mida, amb l’adhesió de les parpelles i el creixement d’un replec de pell sobre elles, seria un avantatge en aquest cas; i si fos així, la selecció natural afavoriria constantment els efectes del desús.

És ben sabut que diversos animals, pertanyents a les classes més distintes, que viuen a les cavernes d’Estíria i de Kentucky, són cecs. En alguns crancs queda un peduncle per a l’ull, però no queda ull; hi ha el peu per al telescopi, però el telescopi i les seves lents s’han perdut. Com que és difícil d’imaginar que els ulls siguin molestos per alguna raó, i encara que siguin inútils per als animals que viuen en la fosca, jo atribueixo totalment llur pèrdua al desús. En un dels animals cecs, la rata de cova, els ulls són d’una mida immensa; i el professor Silliman creu que després de viure a la llum durant alguns dies recuperen una mica de vista. Igual que les ales d’alguns insectes de Madeira han estat engrandides i les d’altres insectes s’han reduït per acció de la selecció natural, ajudada per l’ús o el desús, de la mateixa manera sembla que la selecció natural hagi lluitat en el cas de la rata de cova contra la falta de llum i hagi augmentat la mida dels ulls; mentre que en els altres animals que viuen a les coves, el desús sembla haver actuat per si mateix.

És difícil d’imaginar condicions de vida més semblants que les de les profundes cavernes calcàries en climes iguals; per això, i segons l’opinió comuna que els animals cecs van ésser creats per separat per a viure en les cavernes americanes o europees, hom hauria d’esperar una estreta semblança en llur organització i en llurs afinitats. Però, tal com SchiØdte i d’altres remarcaren, aquest no és el cas, i els insectes de les cavernes dels dos continents no són pas més estretament afins que el que hom podia preveure per la semblança general dels altres habitants d’Europa i de l’Amèrica del Nord. Segons el meu punt de vista, hem de suposar que certs animals d’Amèrica, amb una capacitat visual ordinària, emigraren lentament en generacions successives des del món exterior als entaforalls, cada vegada més profunds, de les coves de Kentucky, així com alguns animals europeus ho feren en les coves d’Europa. Tenim algunes evidències d’aquesta gradació dels costums; perquè, com SchiØdte remarca, «animals no gaire remots de les formes ordinàries, preparen la transició de la llum a les tenebres. Primer hi ha els que estan formats per a la llum nocturna i, al final de tots, els que estan destinats a la foscor total». Quan un animal ha arribat, després de generacions innombrables, als amagatalls més profunds, el desús —segons el meu punt de vista— haurà obliterat més o menys els seus ulls, i la selecció natural haurà efectuat sovint d’altres canvis, com un augment de la llargada de les antenes o dels palps, per a compensar la ceguesa. Tot i amb aquestes modificacions, encara podríem esperar de trobar en els animals de les coves d’Amèrica afinitats amb els altres que habiten aquest continent, i en els de les coves europees amb els que habiten al continent europeu. I és així amb alguns animals de les cavernes americanes, segons ho he sentit dir al professor Dana; i alguns dels insectes de les cavernes europees són molt afins als de la regió on es troben. Seria dificilíssim de donar qualsevol explicació racional a les afinitats dels animals cecs de les coves amb els altres habitants dels dos continents segons l’opinió comuna de llur creació independent. Era d’esperar que diversos dels habitants del Vell i del Nou Món fossin estretament afins, per la relació, ben coneguda, que hi ha en la majoria de llurs altres produccions. No em sorprèn pas que alguns dels animals de les cavernes siguin molt anòmals, com Agassiz remarcà respecte al peix cec Amblyopsis o com és el cas del Proteus cec entre els rèptils europeus. Només em sorprèn que no hagin estat preservades més restes del passat, a causa de la competència menys severa a la qual els habitants d’aquests paratges tenebrosos haurien estat exposats probablement.

Aclimatació

L’hàbit és hereditari en les plantes, pel que fa al període de floració, a la quantitat de pluja necessària perquè les llavors germinin, a les hores de son, etc., i això em porta a dir algunes paraules sobre l’aclimatació. Per tal com és extremadament comú que les espècies del mateix gènere visquin a països molt freds i a països molt càlids, i si és correcte el meu punt de vista de creure que totes les espècies del mateix gènere descendeixen d’un sol progenitor, l’aclimatació deu ésser duta a terme prestament durant una sèrie continuada de descendents. És notori que cada espècie estigui adaptada al clima del lloc on pertany: les espècies de les regions àrtiques, o fins i tot de regions temperades, no poden resistir un clima tropical, i a la inversa. Encara més, moltes plantes suculentes no poden resistir un clima humit. Però el grau d’adaptació de les espècies al climes on viuen és exagerat sovint. Ho podem deduir de la nostra incapacitat freqüent per a predir si una planta importada resistirà o no el nostre clima, i del gran nombre de plantes i d’animals portats des d’altres països més càlids i que ací gaudeixen de bona salut. Tenim raons per a creure que les espècies en estat natural tenen llur àrea de distribució tant o més limitada pel fet de la competència d’altres éssers orgànics que per llur adaptació a climes particulars. Però, tant si l’adaptació és generalment molt rigorosa com si no ho és, tenim evidències, en el cas d’algunes plantes, que s’habituen en certa manera i de forma natural a temperatures diferents, o sia que s’aclimaten: així, hom trobà que els pins i els rododèndrons que van créixer de les llavors que el doctor Hooker recollí d’arbres que creixien a diferents alçades de l’Himàlaia, tenien en el nostre país capacitats diferents i constitucionals de resistir el fred. Mr. Thwaites em diu que ha observat fets semblants a Ceilan, i Mr. H. C. Watson ha fet observacions anàlogues sobre espècies europees de plantes portades de les Açores a Anglaterra. Respecte als animals, hom podria esmentar diversos casos autèntics d’espècies que en temps passats estengueren àmpliament llur distribució geogràfica des de latituds càlides a d’altres de més fredes o viceversa; però no sabem positivament ni si aquests animals estaven adaptats estrictament a llur clima natiu —encara que assumim que era així en tots els casos ordinaris— ni si després s’aclimataren a llurs nous ambients.

Per tal com crec que l’home incivilitzat trià originàriament els nostres animals domèstics perquè li eren útils i criaven fàcilment en captivitat, i no perquè després fossin capaços d’ésser transportats a llargues distàncies, penso que la comuna i extraordinària capacitat dels nostres animals domèstics de no tan sols resistir els climes més diferents sinó d’ésser-hi, a més, perfectament fèrtils (prova que és molt més severa), serveix d’argument per a dir que una gran proporció d’altres animals actualment en estat natural podrien fàcilment acostumar-se a suportar climes molt diferents. De tota manera, no hem d’extremar més del compte l’argument esmentat per l’origen probable d’alguns dels nostres animals domèstics a partir de diversos troncs salvatges: per exemple, les nostres races domèstiques de gos podrien ésser una barreja de sangs de gossos salvatges, o llops, de zones àrtiques i de zones tropicals. La rata i el ratolí no poden ésser considerats com animals domèstics però han estat transportats per l’home a moltes parts del món; i tenen avui dia una àrea de distribució molt més àmplia que qualsevol altre rosegador, vivint en els climes freds de les illes Fer-Oer, al nord, i de les Falkland, al sud, i en moltes illes de zones tòrrides. M’inclino, doncs, a considerar l’adaptació a qualsevol clima especial com una qualitat que s’insereix promptament en una innata i àmplia flexibilitat constitucional, que és comuna a la majoria dels animals. Per tant, la capacitat de l’home i dels seus animals domèstics per a resistir els climes més diversos, i el fet que les antigues espècies d’elefant i de rinoceront podien suportar un clima glacial mentre que les espècies existents avui dia són totes elles d’hàbits tropical o subtropical, no haurien d’ésser considerades com a anomalies, sinó merament com a exemples de la flexibilitat molt comuna de la constitució que entren en joc sota circumstàncies peculiars.

Quina part de l’aclimatació de les espècies a qualsevol clima peculiar és deguda al simple hàbit, i quina és deguda a la selecció natural de varietats que tenen constitucions innates diferents, i fins a quin punt els dos mitjans es combinen, són qüestions molt obscures. Tant per analogia com pel consell donat incessantment en les obres d’agricultura —fins i tot en les antigues enciclopèdies de la Xina— perquè hom fos molt prudent en el trasllat des d’una regió a una altra, he de creure que l’hàbit o costum té alguna influència. Ja que no és probable que l’home hagués reeixit a seleccionar tantes races i subraces amb constitucions adequades especialment per a llurs pròpies contrades, el resultat ha d’ésser, crec, degut a l’hàbit. D’altra banda, no veig raons per a dubtar que la selecció natural tendirà contínuament a preservar els individus que neixen amb constitucions més ben adaptades a llurs països natius. Hom diu, en tractats sobre moltes menes de plantes cultivades, que certes varietats suporten certs climes millor que d’altres varietats. Això és manifestat de manera sorprenent en obres sobre arbres fruiters publicades als Estats Units, en les quals hom recomana habitualment certes varietats per als estats del sud i d’altres per als estats del nord; i com que la majoria d’aquestes varietats són d’origen recent, hom no pot pas atribuir-les a l’hàbit. El cas de la nyàmera, que no es propaga per llavors i de la qual, en conseqüència, no s’han produït varietats, ha estat proposat com a prova —ja que és tan delicada com ha estat sempre— que no pot haver-hi aclimatació! El cas de la mongetera també ha estat esmentat sovint per a un propòsit semblant, i amb molt més de fonament; però hom no pot dir que l’experiment hagi estat ni tan sols intentat fins que algú planti tan aviat les seves mongeteres que les gelades en destrueixin una gran part, i aleshores reculli les llavors de les poques supervivents i les planti de nou massa d’hora i així, successivament, amb vint generacions de mongeteres i sempre amb precaucions perquè no es produeixin encreuaments accidentals. I no hem de suposar pas que mai no apareixeran diferències en la constitució dels brots de mongetera, ja que hom ha publicat un informe dient que alguns planters de mongeteres semblen ésser molt més resistents que d’altres.

Comptat i debatut crec que podem concloure que l’hàbit, l’ús i el desús han fet en alguns casos un paper important en la modificació de la constitució i de l’estructura de diversos òrgans; però que els efectes de l’ús i el desús s’han combinat sovint en gran mesura amb la selecció natural de les diferències innates, o han estat dominats per aquesta.

Variació correlativa

Amb aquesta expressió vull significar que l’organisme sencer està tan relligat en si mateix durant la seva creixença i el seu desenvolupament, que quan una part sofreix variacions lleus que són acumulades mitjançant la selecció natural, les altres parts són també modificades. Aquest tema és molt important i ha estat comprès de manera molt imperfecta.

El cas més obvi és que les modificacions acumulades només per al bé de la cria o de la larva afectaran l’estructura de l’adult segons podem concloure amb seguretat; de la mateixa manera que qualsevol malconformació que afecti l’embrió inicial, afectarà greument tota l’organització de l’adult. Les diverses parts del cos que són homòlogues i que són semblants en el període embrionari inicial semblen ésser propenses a variar de manera anàloga: ho veiem en la meitat dreta i en la meitat esquerra del cos, que varien de la mateixa manera; en les potes del davant i en les del darrere, que varien plegades, i fins i tot en la mandíbula i les extremitats, ja que hom creu que la mandíbula inferior és homòloga amb les extremitats. No dubto que aquestes tendències poden ésser dominades més o menys completament per la selecció natural: així, va existir una vegada una família de cèrvids amb el banyam en un sol costat; i si això hagués estat d’alguna utilitat per a la raça, s’hauria convertit en permanent mitjançant la selecció natural.

Les parts homòlogues tendeixen a adherir-se, tal com alguns autors ho han remarcat, i hom ho observa sovint en les plantes monstruoses; i res no és més comú que veure en estructures normals la unió de part homòlogues, com la unió del pètals de la corol·la formant un tub. Sembla ésser que les parts dures afecten la forma de les parts toves adjacents; alguns autors creuen que la diversitat de formes de la pelvis dels ocells provoca la diversitat remarcable de la forma de llurs ronyons. D’altres creuen que, en l’espècie humana, la forma de la pelvis de la mare influeix perquè fa pressió, en la forma del cap del fill. Pel que diu Schlegel, la forma del cos de les serps i llur manera de deglutir determinen la posició de diverses de llurs vísceres més importants.

La naturalesa del lligam de correlació és amb freqüència totalment obscura. Mr. Isidore Geoffroy St. Hilaire ha assenyalat amb insistència que certes malconformacions coexisteixen molt sovint, i que d’altres és rar que coexisteixin, sense que en sapiguem donar cap raó. ¿Què pot ésser més singular que la relació entre els ulls blaus dels gats i llur sordesa, i entre el pelatge clapat de vermell i negre i el sexe femení; i, en els coloms, la relació entre les potes calçades i la pell que uneix els dits externs i entre la presència de més o menys plomissol en els colomins tot just sortits de l’ou i el color futur de llur plomatge; o, encara més, la relació entre el pèl i les dents del gos turc pelat, tot i que ací l’homologia entra probablement en joc? Respecte a aquest últim cas de correlació, crec que no pot pas ésser per accident que, si agafem els dos ordres de mamífers amb les cobertes dèrmiques més anormals, o sia els cetacis (balenes) i els desdentats (armadillos, pangolins, etc.), aquests són també els que tenen les dents més anormals.

No conec cap cas més adequat per a mostrar la importància de les lleis de correlació en la modificació d’estructures importants —amb independència de llur utilitat i, per tant, de la selecció natural— que la diferència entre les flors exteriors i les centrals d’algunes plantes compostes i d’algunes umbel·líferes. Tothom coneix la diferència entre les flors exteriors i les centrals de, posem per cas, la margaridoia, i aquesta diferència s’acompanya sovint de l’atròfia d’alguna part de la flor. Però, en algunes plantes compostes, els fruits difereixen també en llur forma i relleu; i fins l’ovari i les seves parts accessòries difereixen, tal com ho descriví Cassini. Alguns autors atribueixen aquestes diferències a la pressió, i la forma dels fruits de les flors perifèriques d’algunes compostes dóna suport a aquesta idea; però el doctor Hooker m’informa que, en el cas de la corol·la de les umbel·líferes, no és pas en les espècies amb inflorescències més denses on les flors internes i les externes difereixen més sovint. Hom podria pensar que el desenvolupament dels pètals perifèrics treu aliment a d’altres parts de la flor i en produeix l’atròfia; però en algunes compostes hi ha diferència entre els fruits de les flors externes i internes sense que hi hagi cap diferència entre llurs corones. Aquestes diferències diverses poden tenir possiblement una connexió amb alguna diferència entre el flux de substàncies nutritives que va a les flors centrals o a les externes: sabem almenys que en les flors irregulars, les que estan més properes a l’eix són les que estan subjectes més sovint a pelòria, és a dir, a ser anormalment simètriques. Puc afegir, com a exemple d’això, i de correlació colpidora, que he observat recentment en els pelargonis d’alguns jardins, que la flor central de la inflorescència perd sovint les clapes més fosques dels dos pètals superiors; i que, quan això succeeix, el nectari corresponent està atrofiat; quan el color es perd en un sol dels dos pètals superiors, el nectari està només molt reduït.

Respecte a les diferències entre les corones de les flors centrals i les externes d’un capítol o d’una umbel·la, no crec que l’opinió de C. C. Sprengel que les flors serveixen per a atraure els insectes —l’acció dels quals és tan avantatjosa per a la fecundació de les plantes d’aquests dos ordres—, sigui tan aventurada com sembla a primer cop d’ull; i si tenen una utilitat, la selecció natural podria haver-hi intervingut. Però, en considerar les diferències externes dels fruits tant en llur estructura interna com en l’externa, i que no sempre es correlacionen amb diferències entre les flors, sembla impossible que puguin ésser d’alguna manera avantatjoses per a la planta; però en les umbel·líferes, aquestes diferències són en aparença tant importants —segons Tausch, els fruits de les flors externes són ortospermes i els de les flors centrals són celospermes—, que De Candolle pare es va basar en aquestes diferències per a fer les divisions principals de l’ordre. D’ací veiem que les modificacions d’estructura, considerades pels sistematitzadors com a molt valuoses, poden ésser totalment degudes a lleis desconegudes de la variació correlativa, i sense que tinguin, pel que podem observar, la més mínima utilitat per a l’espècie.

Podem atribuir sovint i erròniament a la variació correlativa, estructures que són comunes a grups sencers d’espècies, i que són degudes simplement a l’herència; car un antic progenitor podria haver adquirit per selecció natural una modificació de l’estructura i, al cap de milers de generacions, una modificació distinta i independent de la primera; i, per tal com aquestes dues modificacions han estat transmeses a tot un grup de descendents d’hàbits diversos, hom podria pensar naturalment que es correlacionen d’alguna manera necessària. Així, doncs, no dubto que algunes correlacions aparents que es produeixen en ordres sencers són degudes totalment, i només, a la manera com actua la selecció natural. Per exemple, Alphonse de Candolle remarcà que hom no troba mai llavors alades en els fruits que no s’obren. Jo explicaria aquesta regla pel fet que les llavors no podrien ésser convertides gradualment en llavors alades per la selecció natural excepte en el cas dels fruits que s’obren; de manera que les plantes individuals que produirien llavors una mica més adients perquè el vent les escampés, tindrien un avantatge sobre les que produirien llavors menys adequades per a aital dispersió; i aquest procés no podria realitzar-se possiblement en els fruits que no s’obriren.

Geoffroy, el gran, i Goethe proposaren, gairebé a la mateixa època, llur llei de compensació o equilibri de creixement; o, tal com Goethe l’expressà: «La naturalesa, si vol despendre per un costat, es veu obligada a estalviar per un altre». Penso que això és ben veritat, fins a cert punt, en les nostres produccions domèstiques: si l’aliment aflueix a una part o a un òrgan de manera excessiva, afluirà rarament, almenys en excés, a cap altra part; per això és difícil d’aconseguir que una vaca doni molta llet i que alhora s’engreixi fàcilment. Les mateixes varietats de col no forneixen un fullam abundós i nutritiu i una quantitat copiosa de llavors olioses. Quan les llavors dels nostres fruits esdevenen atrofiades, el fruit pròpiament dit guanya molta mida i molta qualitat. En el nostre aviram, el cap que té un plomall gran té una cresta reduïda, i una barba gran coincideix amb una barballera reduïda. En les espècies en estat natural hom podria dir difícilment que la llei té una aplicació universal; però molts observadors bons, i més especialment els botànics, creuen en la seva validesa. No obstant això, no en donaré ací cap exemple perquè veig que a penes hi ha cap manera de distingir per una banda els efectes d’engrandiment d’una part i de disminució d’una part contigua atribuïts a la selecció natural o al desús; i per altra banda, la manca veritable de substàncies nutritives en una part a causa de l’excés de creixement d’una altra part adjacent.

Sospito, també, que alguns dels casos esmentats de compensació, i probablement alguns altres fets, poden ésser fusionats en un principi més general, o sia, que la selecció natural tracta contínuament d’economitzar en totes les parts de l’organització. Si sota condicions de vida canviants, una estructura que abans era útil ara no ho és tant, la selecció natural afavoriria qualsevol disminució, per lleu que fos, en el seu desenvolupament, car és profitós per a l’individu que el seu aliment no es malgasti en la creixença d’una estructura inútil. Només així puc entendre un fet que em va colpir quan examinava els cirrípedes i d’altres que podria citar en molts d’exemples: és a dir, que quan un cirrípede esdevé paràsit i obté així protecció, perd la seva closca més o menys completament. Aquest és el cas de l’Ibla mascle, i ho veiem de manera realment extraordinària en el Proteolepas: la closca de tots els altres cirrípedes consisteix en tres segments anteriors molt importants del cap, desenvolupats enormement i proveïts de grans nervis i músculs; però en el Proteolepas parasitari i protegit, tota la part anterior del cap està reduïda a un simple rudiment fixat a les bases de les antenes prènsils. Ara bé, l’estalvi d’una estructura gran i complexa que s’ha convertit en supèrflua pels costums parasitaris del Proteolepas, seria, encara que fos dut a terme per passos lents, un gran avantatge per a cada individu successiu de l’espècie; car en la lluita per la vida a la qual tot animal està exposat, cada individu Proteolepas tindria més oportunitats de mantenir-se, perquè despendria menys substàncies nutritives en el desenvolupament d’una estructura que havia esdevingut inútil.

Així, tal com crec, la selecció natural reeixirà sempre a la llarga a reduir i a estalviar qualsevol part de l’organisme tan bon punt hagi esdevingut supèrflua, i sense provocar en absolut que una altra part s’engrandeixi en grau corresponent. I, a la inversa, la selecció natural pot reeixir perfectament bé a desenvolupar un òrgan en gran mesura sense requerir com a compensació necessària la reducció d’alguna part adjacent.

Tal com Isidore Geoffroy St. Hilaire ha remarcat, tant en les varietats com en les espècies sembla que sigui una regla que, quan una part o un òrgan estan repetits moltes vegades en l’estructura del mateix individu (com les vèrtebres de les serps, i els estams de les flors poliandres), llur nombre és variable; mentre que el nombre de la mateixa part o òrgan quan n’hi ha menys és constant. El mateix autor i alguns botànics remarcaren encara que les parts múltiples estaven també molt exposades a una variació d’estructura. Puix que aquesta «repetició vegetativa», usant l’expressió del professor Owen, sembla ésser un signe d’organització inferior, sembla que la remarca esmentada abans coincideix amb l’opinió, molt generalitzada entre els naturalistes, que els éssers inferiors en l’escala de la naturalesa són molt més variables que els éssers superiors. Presumeixo que en aquest cas la inferioritat significa que les diverses parts de l’organització estan molt poc especialitzades per a realitzar funcions particulars; i, com que la mateixa part ha de realitzar treballs diversos, comprenem potser per què ha de romandre variable, o sia, per què la selecció natural hauria preservat o rebutjat cada petita desviació de la forma amb menys cura que quan aquesta part ha de servir només per a un sol propòsit. De la mateixa manera que un ganivet que hagi de tallar tota mena de coses pot tenir gairebé qualsevol forma, però, en canvi, un estri que té un propòsit particular seria millor que fos d’una forma particular. No hem d’oblidar mai que la selecció natural solament pot actuar en cada part de tot ésser mitjançant i per al seu avantatge.

Tal com alguns autors han afirmat, i jo ho crec amb confiança, les parts rudimentàries tendeixen a ésser altament variables. Tornarem més endavant al tema general dels òrgans rudimentaris i atrofiats; i ací afegiré només que llur variabilitat sembla deguda a llur inutilitat, i, per tant, al fet que la selecció natural no tindrà poder per a deturar les desviacions en llur estructura. D’aquesta manera, les parts rudimentàries són deixades a la intervenció lliure de les diverses lleis de creixement, als efectes del desús llargament continuat, i a la tendència a la reversió.

Una part desenvolupada extraordinàriament, en grau o en manera, en qualsevol espècie, en comparació de la mateixa part en espècies afins, tendeix a ésser altament variable. Fa alguns anys, em va cridar molt l’atenció una observació, publicada per Mr. Waterhouse, sobre la proposició esmentada. Dedueixo també, per una observació respecte a la llargada dels braços dels orangutans que féu el professor Owen, que ell ha arribat a una conclusió molt semblant. És inútil d’intentar de convèncer algú de la veritat d’aquesta proposició sense donar la llarga llista de fets que he recollit i que no m’és possible d’introduir ací. Puc només manifestar la meva convicció que és una regla molt general. Reconec que pot haver-hi causes d’error, però confio que me n’he fet el càrrec que devia. Hauria d’ésser ben entès que la llei no és aplicable en absolut a qualsevol part, malgrat que estigui desenvolupada de manera inusual, si el seu desenvolupament no és inusual en comparació de la mateixa part en espècies estretament afins. Així, doncs, l’ala de la rata-pinyada és una estructura molt anormal dins de la classe dels mamífers, però la regla no és aplicable ací perquè el grup sencer de rates-pinyades té ales; només seria aplicable si certa espècie de ratapinyada tingués les ales desenvolupades d’alguna manera remarcable en comparació d’altres espècies del mateix gènere. La regla és aplicada amb molt de rigor en el cas dels caràcters sexuals secundaris, si són manifestats de manera inusual. El terme caràcters sexuals secundaris, usat per Hunter, és aplicat als caràcters que estan units a un sexe, sense estar connectats directament amb l’acte de la reproducció. La regla és aplicada als mascles i a les femelles; però més rarament a les femelles perquè aquestes presenten caràcters sexuals secundaris remarcables de manera més rara. El fet que la regla sigui aplicada tan clarament en el cas dels caràcters sexuals secundaris pot ésser degut a la gran variabilitat d’aquests caràcters —de la qual cosa crec que queden pocs dubtes—, tant si es manifesten d’una manera inusual com si no. Però en el cas dels cirrípedes hermafrodites veiem de manera palesa que la nostra regla no està pas confinada als caràcters sexuals secundaris; i puc afegir ací que mentre jo investigava aquest ordre vaig parar esment de manera particular a la remarca de Mr. Waterhouse, i estic plenament convençut que la regla és quasi invariablement vàlida per als cirrípedes. Donaré una llista dels fets més remarcables en la meva obra futura; ací només n’exposaré un amb brevetat, perquè il·lustra la regla en la seva aplicació més àmplia. Les valves operculars dels cirrípedes sèssils (bàlans) són estructures molt importants, en el sentit més ampli de la paraula, i difereixen extremadament poc entre els diferents gèneres; però en diverses espècies del gènere Pyrgoma, aquestes valves presenten una meravellosa quantitat de diversificació: les valves homòlogues tenen a vegades forma totalment diferent en les diverses espècies, i la quantitat de variació és tan gran entre els individus de diverses espècies, que no és cap exageració de dir que aquestes varietats difereixen les unes de les altres, pel que fa als caràcters d’aquestes valves importants, en més grau que no ho fan d’altres espècies de gèneres distints.

Puix que els ocells del mateix país varien en un grau remarcablement petit, els he estudiats particularment i la regla em sembla certament vàlida en aquesta classe. No he pogut arribar a saber si pot ésser aplicada a les plantes, i així hauria fet trontollar seriosament la meva creença en la seva validesa, si no fos que la gran variabilitat de les plantes fa particularment difícil de comparar entre llurs graus relatius de variabilitat.

Quan veiem en qualsevol espècie que una part o un òrgan estan desenvolupats en grau o manera remarcables, la presumpció raonable és que es tracta de quelcom de molta importància per a l’espècie; malgrat que en aquest cas la part està molt exposada a la variació. ¿Per què ha d’ésser així? Segons l’opinió que cada espècie ha estat creada de manera independent, i amb totes les parts que li veiem avui dia, no en puc trobar cap explicació. Però segons l’opinió que grups d’espècies han descendit d’altres espècies i han estat modificats per la selecció natural, crec que ens podem aclarir una mica. En el cas dels nostres animals domèstics, si qualsevol part, o tot l’animal, són negligits i hom no els aplica cap selecció, la part (posem per cas, la cresta del gall Dorking) o la raça sencera deixaran de tenir el caràcter gairebé uniforme. Hom dirà, aleshores, que la raça ha degenerat. Veiem casos naturals quasi paral·lels en els òrgans rudimentaris, en aquells que estan molt poc especialitzats per a un propòsit particular, i, potser, en els grups polimorfs; perquè en aquests casos la selecció natural no ha entrat en joc, o no pot entrar-hi, i l’organisme és deixat aleshores en una condició fluctuant. Però el que ens preocupa més ací és que, en els nostres animals domèstics, aquests punts que suporten avui dia, també, canvis ràpids pel fet de la selecció continuada, són així mateix molt propensos a variació. Mirem les races de colom: veiem la prodigiosa quantitat de diferència que hi ha en el bec dels diferents tumbler, en el bec i la barballera dels diversos coloms missatgers, en l’elegància i en la cua dels nostres coloms de cua ampla, etc., o sia en els punts als quals els criadors anglesos dediquen més atenció avui dia. Fins en el cas de les subraces, com la del tumbler caracurt, és notòriament difícil de criar individus gairebé perfectes, i neixen sovint exemplars que s’aparten àmpliament del tipus. Hom pot dir amb certesa que hi ha una lluita constant, per una banda, entre la tendència a la reversió a un estat menys modificat i la tendència innata de totes les castes a més variabilitat; i, per altra banda, la capacitat de la selecció constant per a mantenir la raça pura. La selecció guanya, a la llarga, la batalla, i no esperem de fracassar fins al punt de criar un ocell tan vulgar com un tumbler comú a partir d’una bona soca de caracurt. Però, puix que la selecció continua amb rapidesa, hom pot esperar sempre que hi hagi molta variabilitat en l’estructura exposada a modificació. Val la pena de remarcar encara més que aquests caràcters variables, produïts per la selecció de l’home, esdevenen sovint més units, per causes que desconeixem, a un sexe que a l’altre, generalment al sexe masculí, tal com succeeix amb la barballera dels coloms missatgers i el pap voluminós dels coloms gavatxuts.

Tornem ara a la naturalesa. Quan en una espècie una part s’ha desenvolupat de manera extraordinària, en comparació de les altres espècies del mateix gènere, podem concloure que aquesta part ha suportat una quantitat extraordinària de modificació des del període en què l’espècie es ramificà del progenitor comú del gènere. Aquest període quasi mai no serà extremadament remot, ja que és raríssim que les espècies durin més d’un període geològic. Una quantitat extraordinària de modificació implica una quantitat de variabilitat insòlitament gran i prolongada, que ha estat acumulada contínuament per la selecció natural pel profit de l’espècie. Però, com que la variabilitat de la part o de l’òrgan desenvolupats de manera extraordinària ha estat tan gran i tan prolongada en un període no pas massa remot, podríem esperar de trobar, per regla general, encara més variabilitat en aquestes parts de l’organisme que en d’altres que han romàs gairebé constants durant un període molt més prolongat. I estic convençut que aquest és el cas. No veig raons per a dubtar ni que la lluita entre la selecció natural, per una banda, i la tendència a la reversió, per l’altra, cessaran en el curs del temps, ni que els òrgans desenvolupats de manera més anormal poden esdevenir constants. D’ací que quan un òrgan, per anormal que sigui, ha estat transmès en una condició aproximadament igual a molts descendents modificats, com en el cas de l’ala de la rata-pinyada, deu haver existit durant un període de temps immens —segons la meva teoria— en un estat gairebé igual; i és per això que arriba a no ésser més variable que qualsevol altra estructura. Només en els casos en els quals la modificació ha estat comparativament recent i extraordinàriament gran hauríem de trobar present encara en gran mesura la, diguem-ho així, variabilitat generativa. Perquè en aquests casos la variabilitat haurà estat fixada rarament per la selecció continuada dels individus que varien en el grau i la manera requerits, i pel rebuig continu dels que tendeixen a retirar a una condició primera i menys modificada.

El principi inclòs en aquestes remarques pot ésser estès. És palès que els caràcters específics són més variables que els genèrics. Explicaré amb un exemple senzill el significat d’això. Si algunes espècies d’un gènere gran de plantes tinguessin flors blaves i d’altres les tinguessin vermelles, el color seria només un caràcter específic i ningú no es sorprendria si una espècie blava variés a vermella, o a la inversa; però si totes les espècies tinguessin les flors blaves, el color esdevindria un caràcter genèric i la seva variació seria una circumstància més inusitada. He triat aquest exemple perquè en aquest cas no és aplicable l’explicació que donarien la majoria dels naturalistes, és a dir, que els caràcters específics són més variables que els genèrics perquè hom els ha pres de parts de menys importància fisiològica que els que són usats comunament per a la classificació dels gèneres. Crec que aquesta explicació és veritat en part, si bé només de manera indirecta; no obstant això, tornaré a aquest tema en el nostre capítol sobre la classificació. Seria quasi superflu d’adduir proves per a donar suport a l’afirmació precedent que els caràcters específics són més variables que els genèrics; però he observat repetidament en obres d’història natural que, quan un autor remarca amb sorpresa que algun òrgan o alguna part important, que és en general molt constant en grups grans d’espècies, ha diferit considerablement en espècies estretament afins, també és variable en individus d’algunes de les espècies. I aquest fet demostra que un caràcter que és en general de valor genèric, quan perd valor i esdevé un caràcter específic es fa sovint variable, encara que la seva importància fisiològica es mantingui igual. Quelcom de semblant és aplicable a les monstruositats: almenys, Isidore Geoffroy St. Hilaire sembla que no té cap dubte que, com més sovint difereix un òrgan en les diverses espècies d’un mateix grup, més subjecte està a anomalies individuals.

Segons el punt de vista ordinari que cada espècie ha estat creada independentment, ¿per què aquesta part de l’estructura, que difereix de la mateixa part d’altres espècies del mateix gènere, creades independentment, hauria d’ésser més variable que les parts que són molt semblants en les diverses espècies? No veig que hom en pugui donar cap explicació. Però segons l’opinió que les espècies són tan sols varietats fixes i fortament marcades, podríem segurament esperar de trobar-les variant encara, i sovint en les parts de llur estructura que han variat en un període moderadament recent i que així han arribat a diferir. O per dir-ho d’una altra manera: els punts en els quals totes les espècies d’un gènere s’assemblen les unes a les altres, i que difereixen en les espècies d’altres gèneres, són anomenats caràcters genèrics; i jo atribueixo aquests caràcters en comú a l’herència a partir d’un progenitor comú, puix que seria rar que la selecció natural hagués modificat diverses espècies, adaptades a hàbits més o menys distints, de la mateixa manera exacta; i no és probable que aquests anomenats caràcters genèrics variïn avui dia perquè són heretats des d’èpoques remotes, en el període on les espècies divergiren per primera vegada del progenitor comú, i més endavant no han variat ni han arribat a diferir en grau apreciable, o només molt lleument. D’altra banda, els punts en els quals les espècies difereixen de les altres espècies del mateix gènere són anomenats caràcters específics; i, com que aquests caràcters específics han variat i han arribat a diferir des del període en què les espècies divergiren del progenitor comú, és probable que encara siguin variables sovint i en cert grau —com a mínim, més variables que les parts de l’organització que han romàs constants per un període molt llarg.

En relació amb aquest tema, faré només dues altres remarques. Crec que hom admetrà, sense que em calgui entrar en detalls, que els caràcters sexuals secundaris són molt variables; penso que hom admetrà també que les espècies del mateix grup difereixen les unes de les altres més àmpliament en llurs caràcters sexuals secundaris que en d’altres parts de llur organització; compareu, posem per cas, la quantitat de diferència entre els mascles de les gallinàcies, que manifesten fortament llurs caràcters sexuals secundaris, amb la quantitat de diferència entre llurs femelles, i la veritat d’aquesta proposició serà atorgada. La causa de la variabilitat original dels caràcters sexuals secundaris no és manifesta; però podem entendre per què aquests caràcters no havien de romandre tan constants i uniformes com d’altres parts de l’organització, puix que els caràcters sexuals secundaris han estat acumulats per selecció sexual, que actua amb menys rigidesa que la selecció natural i que no implica la mort sinó que es limita a donar una prole més reduïda als mascles menys afavorits. Siguin quines siguin les causes de variabilitat dels caràcters sexuals secundaris, en ésser tan variables, la selecció sexual haurà tingut un camp d’acció ampli i així ha reeixit fàcilment a donar a les espècies del mateix grup una major diferència en llurs caràcters sexuals que en d’altres parts de llur estructura.

És un fet remarcable que les diferències sexuals secundàries entre els dos sexes de la mateixa espècie es manifesten en general en les mateixes parts de l’organisme en les quals les diverses espècies del mateix gènere difereixen entre si. Per a il·lustrar aquest fet en donaré dos exemples, els primers que figuren en la meva llista; i com que en aquests casos les diferències són molt insòlites, la relació podria ésser difícilment accidental. El mateix nombre d’artells dels tarsos és un caràcter generalment comú a grups molt amplis d’escarabats, però en els èngids el nombre és molt variable, tal com Westwood remarcà, i, a més difereix en els dos sexes de la mateixa espècie. Així mateix, la disposició de la nervadura de les ales dels himenòpters excavadors és un caràcter de la més alta importància, perquè és comú a grups grans; però en certs gèneres, la nervadura difereix en les espècies distintes i també en els dos sexes de la mateixa espècie. Aquesta relació té un significat clar en la meva teoria sobre aquest tema: considero que totes les espècies del mateix gènere descendeixen del progenitor comú tan certament com n’han descendit els dos sexes de qualsevol espècie. En conseqüència, fos quina fos la part de l’estructura del progenitor comú, o dels seus descendents inicials, que esdevingué variable, la selecció natural i la sexual aprofitarien molt probablement les variacions d’aquesta part per a adaptar les espècies distintes a llurs places diverses en l’economia de la naturalesa, i també per a adaptar els dos sexes de la mateixa espècie l’un a l’altre, o per a adaptar els mascles i les femelles als hàbits de vida diferents, o els mascles per a lluitar contra d’altres mascles per la possessió de les femelles.

Finalment, aleshores, arribo a la conclusió que: la variabilitat dels caràcters específics, o sia, els que distingeixen una espècie d’una altra, és major que la dels caràcters genèrics, que són els que les espècies posseeixen en comú; la variabilitat d’una part que es desenvolupa en una espècie de manera extraordinària en comparació de la mateixa part en els seus congèneres és sovint extrema; el grau de variabilitat d’una part que és comuna a un grup sencer d’espècies és reduït, encara que la part estigui desenvolupada de manera extraordinària; hi ha una gran variabilitat dels caràcters sexuals secundaris i una gran quantitat de diferència en aquests mateixos caràcters entre espècies estretament afins; els caràcters sexuals secundaris i les diferències específiques ordinàries es manifesten en general en les mateixes parts de l’organisme; i tots els principis enumerats estan molt connectats entre si. Tots ells són deguts principalment al fet que les espècies del mateix grup descendeixen d’un progenitor comú del qual han heretat moltes coses en comú; al fet que parts que han variat recentment i en gran mesura són més propenses a continuar encara variant que les parts que han estat heretades fa molt de temps i que no han variat; al fet que la selecció natural ha dominat de manera més o menys completa, segons el lapse de temps, la tendència a la reversió i a una variabilitat ulterior; al fet que la selecció sexual és menys rígida que la selecció ordinària; i al fet que les variacions de les mateixes parts han estat acumulades per la selecció natural i la sexual i, així, han estat adaptades per a propòsits sexuals secundaris i per a propòsits específics ordinaris.

Espècies distintes presenten variacions anàlogues, i una varietat d’una espècie sovint fa seus alguns dels caràcters d’una espècie afí o retira a alguns dels caràcters d’un progenitor remot. Aquestes proposicions seran enteses molt fàcilment en fixar-nos en les nostres races domèstiques. Les races de colom més distintes, i en països molt apartats l’un de l’altre, presenten subvarietats amb plomes girades al cap i amb peus calçats —caràcters que no posseeix el colom roquer original—, que són variacions anàlogues en dues o més races distintes. La presència freqüent en el colom gavatxut de catorze o fins i tot setze pennes de la cua pot ésser considerada com una variació que coincideix amb l’estructura normal d’una altra raça, el colom de cua ampla. Presumeixo que ningú no dubtarà que totes aquestes varietats anàlogues són degudes al fet que races diverses de colom han heretat d’un progenitor comú la mateixa constitució i la mateixa tendència a la variació, quan suporten l’acció d’influències semblants i desconegudes. En el regne vegetal tenim un cas de variació anàloga en les tiges engrandides, anomenades comunament arrels, del nap suec i del Ruta baga, plantes que alguns botànics classifiquen com a varietats produïdes per conreu d’un progenitor comú: si no fos així, es tractaria aleshores d’una variació anàloga en dues, diguem-ne, espècies distintes; a les quals hom podria afegir una tercera, o sia, el nap comú. Segons l’opinió ordinària que cada espècie ha estat creada independentment, hauríem d’atribuir la semblança entre les tiges engrandides d’aquestes tres plantes, no a la vera causa de la comunitat de descendència, i a la tendència consegüent a variar de manera semblant, sinó a tres actes separats de creació, encara que molt relacionats.

No obstant això, trobem un altre cas en els coloms, és a dir, l’aparició ocasional, en totes les races, d’exemplars de color blau pissarrós, amb dues franges negres a les ales, la part caudal blanca, la cua barrada a l’extrem i amb les bases de les plomes externes vorejades de blanc. Totes aquestes marques són característiques del colom roquer progenitor i, per tant, presumeixo que ningú no dubtarà que aquest és un cas de reversió i no pas de variació nova, però anàloga, que apareixi en les diverses races. Crec que podem arribar amb confiança a aquesta conclusió perquè, tal com hem vist, aquestes marques de color són eminentment propenses a aparèixer en la prole encreuada de dues races distintes de coloració diferent; i, en aquest cas, no hi ha res en les condicions de vida externes que provoqui la reaparició del to blau pissarrós, amb les marques diverses, a part de la influència que el simple fet de l’encreuament té sobre les lleis de l’herència.

Sens dubte, és molt sorprenent que els caràcters reapareguin després d’estar perduts durant una gran quantitat, potser centenars, de generacions. Però quan una raça ha estat encreuada una sola vegada amb alguna altra raça, la descendència manifesta ocasionalment una tendència a retirar a algun caràcter de la raça forana durant moltes generacions, alguns diuen que durant dotze o fins i tot vint generacions. Després de dotze generacions la proporció de sang, per usar una expressió comuna, de cadascun dels progenitors primers, serà només de 1 a 2.048; i, no obstant això, veiem que hom creu en general que aquesta petitíssima proporció de sang forana reté una tendència a la reversió. En una raça que no ha estat encreuada, però en la qual ambdós pares havien perdut algun caràcter que llur progenitor posseïa, la tendència, forta o feble, a reproduir el caràcter perdut, podria ésser transmesa —com ja ha estar remarcat, i encara que veiem fets que donin suport al contrari— durant un nombre gairebé il·limitat de generacions. Quan un caràcter que ha estat perdut en una raça reapareix després de moltes generacions, la hipòtesi més probable no és que la cria s’assembla de sobte a un avantpassat distant alguns centenars de generacions, sinó que en cada generació successiva hi havia la tendència a reproduir el caràcter en qüestió, que finalment pot manifestar-se sota condicions desconegudes i favorables. Per exemple, és probable que cada generació de colom barb, el qual produeix raríssimament un exemplar blau amb la barra negra, tingués la tendència a manifestar un plomatge d’aquesta coloració. Aquest punt de vista és hipotètic, però pot ésser defensat per alguns fets; i no veig que, en teoria, l’herència d’una tendència a produir qualsevol caràcter durant un nombre il·limitat de generacions sigui més improbable que l’herència igualment prolongada, i de tothom coneguda, d’òrgans totalment inútils o rudimentaris. De fet, podem observar a vegades una tendència heretada a produir un rudiment: per exemple, en els conillets (Antirrhinum) apareix tan sovint un rudiment d’un cinquè estam, que aquesta planta deu tenir una tendència heretada a produir-lo.

Com que, segons la meva teoria, hom suposa que totes les espècies del mateix gènere descendeixen d’un progenitor comú, hom podria esperar que variarien ocasionalment de manera anàloga; així, doncs, una varietat d’una espècie s’assemblaria en alguns dels seus caràcters a una altra espècie, perquè en opinió meva aquesta altra espècie seria només una varietat ben marcada i permanent. Però els caràcters deguts a variacions anàlogues tindrien probablement poca importància, puix que la presència de tots els caràcters importants és governada per la selecció natural, en concordança amb els diversos hàbits de l’espècie, i no es deixa a mans de l’acció mútua de les condicions de vida i d’una constitució heretada similar. Hom podria esperar, a més, que les espècies del mateix gènere manifestarien ocasionalment reversions a caràcters ancestrals perduts. Malgrat tot, com que mai no sabem el caràcter exacte de l’avantpassat comú del grup, no podríem distingir aquests dos casos: si, per exemple, no haguéssim sabut que el colom roquer no tenia els peus calçats ni un plomall al cap, no haguéssim pogut dir si aquests caràcters en les nostres races domèstiques eren reversions o només variacions anàlogues; però podríem haver deduït que la blavor era un cas de reversió pel nombre de caràcters que es correlacionen amb el to blavós i que no és probable que apareguessin plegats per simple variació. Podríem haver reduït això més especialment perquè el color blau i les marques apareixen molt sovint quan hom encreua races distintes de colors diferents. D’ací que, si bé en la naturalesa sempre ha de quedar un marge de dubte sobre quins casos són reversió a un caràcter que existia antigament, i quins són variacions noves però anàlogues, alguna vegada hauríem de trobar encara, segons la meva teoria, dins la prole variant d’una espècie, caràcters (sigui per reversió o per variació anàloga) que ja eren presents en d’altres membres del mateix grup. I sens dubte aquest és el cas en la naturalesa.

Una part considerable de la dificultat de distingir una espècie variable en les nostres obres de sistematització és deguda al fet que les seves varietats imiten, per dir-ho així, d’altres espècies del mateix gènere. Hom podria donar també un llarg catàleg de formes intermèdies entre dues altres formes, i aquestes darreres només amb molts de dubtes poden ésser classificades o com a varietats o com a espècies; i això demostra, si totes aquestes formes no són considerades com a espècies creades independentment, que la forma que varia ha assumit alguns dels caràcters de l’altra per a produir la forma intermèdia. Però la millor evidència de les variacions anàlogues la proporcionen les parts o els òrgans de naturalesa important i uniforme, que varien ocasionalment i adquireixen, en cert grau, el caràcter de la mateixa part o del mateix òrgan d’una espècie afí. He recollit una llista llarga d’aquests casos; però tinc el gran desavantatge de no poder —com tampoc no podia abans— esmentar-los ací. Puc solament repetir que aquests casos es produeixen certament, i que em semblen molt remarcables.

Malgrat tot, donaré un exemple curiós i complex, no pas perquè afecti cap caràcter important sinó perquè es produeix en espècies diverses del mateix gènere, unes en domesticitat i d’altres en estat natural. Aparentment és un cas de reversió. L’ase té, no pas rarament, unes ratlles transverses molt fàcils de distingir en les seves potes, semblants a les que hi ha en les potes de la zebra. Hom ha dit que les ratlles són més evidents en l’ase jove, i, per les investigacions que he fet, penso que això és veritat. Hom ha dit també que la franja de les espatlles és sovint doble i és certament molt variable en longitud i en contorn. Ha estat descrit un ase blanc, però no un d’albí, que no tenia la franja dorsal ni les de les espatlles; i en els ases de color fosc aquestes franges són a vegades molt confuses o falten del tot. El kulan de Pallas ha estat vist amb una franja doble a les espatlles. L’hemió no té les franges de les espatlles; si bé ocasionalment en poden aparèixer restes, tal com Mr. Blyth i d’altres afirmaren; i el coronel Poole m’ha dit que els pollins d’aquesta espècie tenen generalment franges a les potes i d’altres, mes pàl·lides, a les espatlles. El quaga té el cos ratllat com una zebra però no té ratlles a les potes; si bé el doctor Gray n’ha dibuixat un exemplar amb ratlles molt visibles, i semblants a les de la zebra, a les garretes.

Respecte al cavall, he reunit a Anglaterra casos de ratlla dorsal en cavalls de les races més distintes i de tots els colors; les ratlles transversals de les potes no són rares en els cavalls grisencs, en els burells i, en una ocasió, en un cavall castany; hom pot veure a vegades la pàl·lida franja a les espatlles en els cavalls grisencs, i jo n’he vist restes en un cavall blanc grogós. El meu fill féu per a mi un examen curós i un esbós d’un cavall de tir belga de color grisenc, amb una doble franja a cada espatlla i amb ratlles a les potes; i un home en el qual jo confio plenament examinà per a mi un petit poni gal·lès, de color grisenc, amb tres curtes ratlles paral·leles a cada espatlla.

A la regió nord-oest de l’Índia, els cavalls de la raça Kattywar estan ratllats de manera tan generalitzada que, segons m’ha dit el coronel Poole, que examinà aquesta raça per al govern indi, un cavall sense ratlles no és considerat de raça pura. La ratlla dorsal sempre existeix; les potes estan barrades en general; la franja de les espatlles, que pot ésser doble o triple, és comuna; i, a més, els costats de la cara estan, a vegades, ratllats. Les ratlles són més visibles en els poltres, i de tant en tant desapareixen en els cavalls vells. El coronel Poole ha vist cavalls Kattywar burells clars o d’un blanc grogós que estaven ratllats en acabar de néixer. Tinc també raons per a sospitar, pel que Mr. W. E. Edwards m’ha dit, que en el cavall de cursa anglès la ratlla dorsal és molt més comuna en el poltre que en l’animal adult. Puc dir, sense entrar ací en detalls, que he recollit casos de ratlles al dors i a les espatlles en cavalls de races molt diferents, i en països diversos des de la Gran Bretanya a la Xina oriental; i des de Noruega, al nord, a l’arxipèlag malai, al sud. I a tot arreu del món aquestes ratlles es presenten molt més sovint en els cavalls grisencs i en els burells. Incloem en el mot grisenc una àmplia gamma de colors, des d’un intermedi entre el marró i el negre fins a un color molt semblant al crema.

Sé molt bé que el coronel Hamilton Smith, que ha escrit sobre aquest tema, creu que les diverses races de cavall han descendit d’espècies originàries diferents, una de les quals, la grisenca, era ratllada; i que les aparences descrites més amunt són totes elles degudes a encreuaments antics amb l’estirp grisenca. Però aquesta teoria no em satisfà gens ni mica, i la seva aplicació a races tan distintes com el cavall de tir pesant belga, els ponis gal·lesos, els corbs noruecs, la llargaruda raça Kattywar, etc., que habiten les parts del món més distants, seria molt forçada.

Tornem ara als efectes de l’encreuament de diverses espècies del gènere cavall. Rollin afirma que el mul comú, fill d’una somera i d’un cavall, és molt propens a tenir ratlles a les potes. Jo vaig veure, en una ocasió, un mul amb les potes tan ratllades que qualsevol hauria pensat de bell antuvi que devia ésser l’híbrid d’una zebra; i Mr. W. C. Martin donà, en el seu excel·lent tractat sobre cavalls, la imatge d’un mul semblant. En quatre dibuixos de color, que jo he vist, d’híbrids entre ase i zebra, les potes estaven ratllades de manera molt més visible que la resta del cos; i en un d’ells la ratlla de les espatlles era doble. De l’encreuament famós entre l’euga castanya i el quaga mascle de lord Moreton, l’híbrid, i també la prole pura produïda després per encreuament de la mateixa euga amb un semental àrab negre, tenien les potes barrades d’una manera més visible que les del quaga pur. Finalment, i aquest és un altre cas molt remarcable, el doctor Gray ha descrit un híbrid (i en coneix un segon cas) d’un ase i un hemió. Tot i que l’ase només presenta rarament ratlles a les potes, i que l’hemió no les té, ni presenta tan sols la ratlla de les espatlles, llur híbrid tenia les quatre potes barrades i tres triples ratlles curtes a les espatlles —com les del poni gal·lès—, i presentava, a més, algunes ratlles com de zebra als costats de la cara. Respecte a aquest últim fet, jo estava tan convençut que ni una sola ratlla de color apareix pel que comunament hom anomena casualitat, que la sola presència de les ratlles de la cara de l’híbrid entre l’ase i l’hemió m’induí a preguntar al coronel Poole si unes tals ratlles a la cara havien aparegut alguna vegada en la raça Kattywar, eminentment ratllada, i, tal com hem vist, la resposta fou afirmativa.

¿Què direm, aleshores, d’aquests fets diversos? Veiem que diverses espècies molt distintes del gènere cavall esdevenen, per variació simple, ratllades a les potes com una zebra, o ratllades a les espatlles com un ase. En el cavall veiem que aquesta tendència és molt forta sempre que apareix un to grisenc, el qual s’aproxima al de la coloració general de les altres espècies del gènere. L’aparició de ratlles no està acompanyada ni per un canvi de forma ni per cap altre caràcter nou. Veiem aquesta tendència a esdevenir ratllats manifestada molt fortament en híbrids entre diverses de les espècies més distintes. Observem ara el cas de diverses races de colom: provenen d’un colom (incloent-hi dues o tres subespècies o races geogràfiques) de color blavós, amb certes franges i d’altres marques; i quan una raça adquireix per simple variació un to blavós, les franges i d’altres marques reapareixen invariablement; però sense cap altre canvi de forma o de caràcter. Quan hom encreua les races més antigues i més pures de colors diversos, veiem que en els mestissos hi ha una forta tendència a la reaparició del to blau, de les franges i de les marques. He afirmat que, per explicar la reaparició de caràcters molt antics, la hipòtesi més probable és que cadascuna de les cries de cada generació successiva té la tendència a produir el caràcter perdut des de fa molt temps, i que, per causes desconegudes, aquesta tendència pot manifestar-se a vegades. I acabem de veure que en diverses espècies del gènere cavall les ratlles són més visibles o apareixen més comunament en els poltres que en els adults. Si anomenàvem espècies les races de coloms, algunes de les quals han romàs pures durant segles, quin cas més exactament paral·lel tindríem amb el de les espècies del gènere cavall! Per la meva part, m’aventuro a adreçar confiadament la vista a milers i milers de generacions passades, i veig un animal ratllat com una zebra, però potser també de construcció molt diferent, que és el progenitor comú del nostre cavall domèstic —tant si prové d’un o de diversos troncs salvatges—, de l’ase, de l’hemió, del quaga i de la zebra.

Presumeixo que qui cregui que cada espècie equina fou creada independentment, afirmarà que cada espècie ha estat creada amb una tendència a variar d’aquesta manera particular, tant en estat natural com en domesticitat, per a esdevenir ratllada tan sovint com d’altres espècies del gènere; i que cadascuna ha estat creada amb una forta tendència a produir —quan s’encreua amb d’altres espècies que habiten a llocs del món distants— híbrids les ratlles dels quals no s’assemblin a les de llurs progenitors sinó a les d’altres espècies del gènere. Admetre aquest punt de vista és, em sembla, rebutjar una causa real per una altra d’irreal o, almenys, de desconeguda. Seria convertir l’obra de Déu en una mera burla i en un engany; quasi preferiria de creure, amb els antics cosmogonistes ignorants, que les petxines fòssils no han viscut mai sinó que van ésser creades de pedra per imitar les petxines que viuen actualment a la vora de la mar.

Resum del capítol

La nostra ignorància de les lleis de variació és profunda. Ni en un de cada cent casos no podem pretendre d’assenyalar una raó per què aquesta o aquella part difereix, més o menys, de la mateixa part en els progenitors. Però sempre que tenim els mitjans per establir una comparança, sembla que les mateixes lleis han actuat per produir les diferències menors entre varietats de la mateixa espècie, i les diferències majors entre espècies del mateix gènere. Sembla que les condicions externes de vida, com el clima, l’aliment, etc., han induït a algunes modificacions lleus. Els efectes de l’hàbit per a produir diferències constitucionals, els de l’ús per a enfortir, i els del desús per a afeblir i disminuir òrgans, sembla que han estat més potents. Les parts homòlogues tendeixen a variar de la mateixa manera, i tendeixen a unir-se entre si. Les modificacions de les parts dures i externes afecten a vegades les parts toves i internes. Quan una part es desenvolupa molt, potser tendeix a treure aliment de les parts adjacents; i tota part de l’estructura que pot ésser estalviada sense detriment per a l’individu, serà estalviada. Els canvis d’estructura en un període inicial afectaran generalment parts que es desenvolupen més endavant; i hi ha moltíssimes altres variacions correlatives, la natura de les quals som totalment incapaços de comprendre. Les parts múltiples varien en llur nombre i estructura, potser a conseqüència que aquestes parts no han estat molt especialitzades per a una funció concreta, de manera que llurs modificacions no han estat controlades estretament per la selecció natural. Per aquesta mateixa causa, és probable que els éssers orgànics inferiors en l’escala de la naturalesa siguin més variables que els que tenen tot l’organisme més especialitzat, i que són superiors en l’escala. Per tal com els òrgans rudimentaris resulten inútils, són deixats de banda per la selecció natural, i és probable que per això siguin variables. Els caràcters específics —o sia els caràcters que han arribat a diferir des que les diverses espècies del mateix gènere divergiren del progenitor comú— són més variables que els caràcters genèrics, que han estat heretats durant molt de temps sense variar en aquest mateix període. En aquestes observacions ens hem referit a parts o òrgans especials que són encara variables, perquè han variat recentment i així han arribat a diferir; però hem vist també, en el segon capítol, que el mateix principi és aplicable a l’individu sencer; puix que en les contrades on trobem moltes espècies de qualsevol gènere —o sia on hi ha hagut al principi molta variació i molta diferenciació, o on la producció de noves formes específiques ha estat molt activa—, trobem, per regla general, el major nombre de varietats o d’espècies incipients. Els caràcters sexuals secundaris són altament variables i difereixen molt en les espècies del mateix grup. La variabilitat de les mateixes parts de l’organisme ha estat en general aprofitada per a donar diferències sexuals secundàries als sexes de la mateixa espècie, i per a donar diferències específiques a les diverses espècies del mateix gènere. Qualsevol part o òrgan desenvolupat extraordinàriament en mida o en manera, en comparació de la mateixa part o òrgan en les espècies afins, deu haver sofert una quantitat extraordinària de modificació des que el gènere s’originà; i així podem comprendre per què és encara variable, sovint, en un grau molt més alt que les altres parts; ja que la variació és un procés prolongat i lent, i la selecció natural no hauria tingut encara, en aitals casos, el temps necessari per a dominar la tendència a una variabilitat ulterior i a la reversió a un estat menys modificat. Però quan una espècie amb algun òrgan desenvolupat extraordinàriament ha esdevingut el progenitor de molts descendents modificats —cosa que en opinió meva deu requerir un lapse llarg de temps perquè és un procés lentíssim—, en aquest cas, la selecció natural pot haver reeixit fàcilment a donar a l’òrgan un caràcter fix, per molt extraordinària que sigui la manera com s’ha desenvolupat. Les espècies que hereten gairebé la mateixa constitució d’un progenitor comú i que estan exposades a influències semblants tendiran naturalment a presentar variacions anàlogues, i aquestes mateixes espècies poden retirar ocasionalment a alguns dels caràcters de llurs progenitors antics. Encara que les modificacions noves i importants no sorgeixen de la reversió ni de variació anàloga, se sumaran per a la magnífica i harmoniosa diversitat de la naturalesa.

Sigui quina sigui la causa de cada petita diferència de la prole respecte als progenitors —i per a cadascuna ha d’existir una causa—, l’acumulació constant d’aquestes diferències per la selecció natural, quan són beneficioses per a l’individu, és el fet pel qual els éssers innombrables de la faç de la terra poden lluitar entre ells, i sobreviure els més ben adaptats.





VI


DIFICULTATS EN LA TEORIA

Dificultats en la teoria de la descendència amb modificació — Transicions — Absència o raresa de les varietats de transició — Transicions en els hàbits de vida — Hàbits diversificats en la mateixa espècie — Espècies amb hàbits molt diferents dels de llurs afins — Òrgans d’extremada perfecció — Mitjans de transició — Casos de dificultat — Natura nan facit saltum — Òrgans de poca importància — Òrgans no absolutament perfectes en tots els casos — La llei d’unitat de tipus i la de les condicions d’existència, compreses per la teoria de la selecció natural

Molt abans d’haver arribat a aquesta part de la meva obra, deu haver-se acudit al lector una munió de dificultats. Algunes d’aquestes són tan greus, que fins al dia d’avui no puc reflexionar-hi sense sentir-me’n vacil·lant; però, fins allà on arriba el meu judici, penso que la majoria dels dubtes és només aparent, i que aquells que són reals no resulten pas fatals, penso, per a la meva teoria.

Aquestes dificultats i objeccions poden ésser classificades en els apartats següents:

Primerament: ¿per què, si les espècies han descendit d’altres espècies en gradacions suaus i insensibles, no hem vist arreu innombrables formes de transició? ¿Per què tota la naturalesa no és en estat de confusió, en comptes d’ésser-hi les espècies ben definides, tal com les veiem?

Segonament: ¿és possible que un animal que té, per exemple, l’estructura i els hàbits d’una rata-pinyada, hagi pogut ésser format per la modificació d’algun animal amb hàbits completament diferents? ¿Podem creure que la selecció natural produeixi, d’una banda, òrgans d’importància insignificant, com la cua de la girafa, que li serveix d’espantamosques, i, d’altra banda, òrgans d’una estructura tan meravellosa com l’ull, del qual tot just si podem comprendre del tot la perfecció inimitable?

Tercerament: ¿poden els instints ésser adquirits i modificats per la selecció natural? Què podem dir d’un instint tan meravellós com el que impulsa l’abella a construir cel·les, i que s’ha anticipat pràcticament a les descobertes de profunds matemàtics?

En quart lloc: ¿com podem explicar que les espècies, quan s’han encreuat, siguin estèrils o produeixin descendència estèril, mentre que, quan són les varietats les encruades, llur fecunditat resti incòlume?

Els dos primers apartats seran discutits ací. Els de l’instint i l’hibridisme, en capítols separats.

De l’absència o raresa de les varietats transicionals

Puix que la selecció natural actua solament per la preservació de modificacions profitoses, cada nova forma tendirà, en un país ja ben proveït, a prendre el lloc de la seva pròpia mare menys millorada o el d’altres formes menys afavorides amb les quals entra en competència, i finalment a exterminar-les. Així, com hem vist, extinció i selecció natural van agafades de la mà. Per tant, si mirem cada espècie com a provinent d’alguna altra forma desconeguda, tant la mare com totes les varietats transicionals hauran estat generalment exterminades pel mateix procés de formació i perfecció de la forma nova.

Però com que, segons aquesta teoria, han d’haver existit innombrables formes transicionals, ¿per què no les hem trobades encastades, en quantitat incomptable, a la crosta de la terra? Serà molt més convenient de discutir aquesta qüestió al capítol sobre la imperfecció del registre geològic; i ací faré constar només que crec que la resposta rau en el fet que el registre és incomparablement menys perfecte que allò que hom suposa generalment. La imperfecció en l’enregistrament és deguda sobretot al fet que els éssers orgànics no habitin les fondàries pregones de la mar, i que llurs deixalles romanguin encastades i preservades per a una edat futura només en masses de sediment amb un gruix i una extensió que els permetin de resistir una enorme magnitud de degradació futura. Aitals masses fossilíferes poden ésser acumulades només on es diposita molt de sediment, el llit de les aigües poc profundes, mentre aquest s’enfonsa lentament. Aquestes contingències concorren només rarament, i després d’intervals enormement llargs. Mentre el llit de la mar resta estacionari o puja, o quan s’hi diposita poc de sediment, es produeixen clarianes en la nostra història geològica. La crosta de la terra és un museu vast, però les col·leccions naturals s’hi han format solament amb intervals de temps immensament allunyats.

Hom pot argüir tanmateix que, quan diverses espècies estretament afins habiten el mateix territori, haurem de trobar-ne segurament, als temps actuals, moltes formes de transició. Prenguem un cas senzill: viatjant de nord a sud per un continent, trobem generalment, a intervals successius, espècies estretament afins o representatives, que ocupen en cada lloc, evidentment, la mateixa plaça, si fa no fa, en l’economia natural del territori. Aquestes espècies representatives s’encavallen sovint; i, quan l’una esdevé més i més rara, l’altra esdevé més i més freqüent, fins que l’una reemplaça l’altra. Però si comparem aquestes espècies allí on s’entrebarregen, les veurem tan generalment i tan absolutament distintes l’una de l’altra, en cada detall d’estructura, com si fossin exemplars presos de la regió central de cadascuna. Segons la meva teoria, aquestes espècies afins han descendit d’una mare comuna; i, durant el procés de modificació, cadascuna ha esdevingut adaptada a les condicions de vida de la pròpia regió, i hi ha suplantat i exterminat la mare originària i totes les varietats de transició entre els estats passat i present. D’ací ve que no puguem esperar avui dia de trobar nombroses varietats de transició en cada regió, encara que hi hagin existit i que puguin raure-hi encastades en una condició fòssil. Ara bé: en la regió intermèdia, que té condicions de vida intermèdies, ¿per què no trobem ara unes varietats intermèdies molt properament lligades? Aquesta dificultat em confongué per bastant de temps. Crec, emperò, que pot ésser explicada en gran part.

En primer lloc hem d’ésser extremadament cautelosos en inferir que, perquè una àrea sigui ara contínua, aquesta ha estat contínua durant un període llarg. La geologia ens mena a creure que gairebé cada continent restà trencat en illes àdhuc durant la darreria del període terciari. I, en aquestes illes, podrien haver-se format separadament espècies distintes, sense produir-se la possibilitat de varietats intermèdies existents a zones intermèdies. Per canvis en la forma del territori i en la mena de clima, les àrees marines que ara són contínues han d’haver existit sovint, ja en temps recents, en una condició molt menys contínua i uniforme que la d’avui dia. Passaré tanmateix per damunt d’aquesta manera de defugir la dificultat; perquè crec que moltes espècies perfectament definides s’han format en àrees estrictament contínues, encara que no dubto que les anteriors condicions trencades d’àrees avui contínues han fet un paper important en la formació de noves espècies, més especialment pel que fa als animals que es desplacen molt i s’encreuen lliurement.

En considerar les espècies que ara estan distribuïdes en una àrea extensa, les trobem en general bastant nombroses sobre un territori ampli; però més i més rares, d’una manera una mica sobtada, cap als confins d’aquell, fins que finalment desapareixen. Per tant, la terra de ningú entre dues espècies representatives és generalment estreta en comparança amb el territori propi de cadascuna. Veiem el mateix fet en pujar muntanyes. A vegades resulta bastant remarcable, com ha observat Alphonse de Candolle, de veure de quina manera més sobtada desapareixen les espècies alpines. El mateix fet ha estat notat per Forbes en sondar amb una draga les profunditats de la mar. Per a aquells qui consideren el clima i les condicions físiques de vida com els elements més importants de distribució, aquests fets haurien de causar sorpresa, puix el clima, així com l’alçada i la fondària, es graduen insensiblement. Tinguem tanmateix en compte que quasi totes les espècies, àdhuc en llur regió central, creixerien immensament en nombre si no fos per d’altres espècies competidores. Gairebé totes les espècies fan presa en les altres o en són la presa. En resum, cada ésser orgànic es relaciona, directament o indirecta, i de la manera més important, amb d’altres éssers orgànics. Aleshores, doncs, haurem d’adonar-nos que l’extensió dels habitants de qualsevol país no depèn exclusivament, de cap manera, de les condicions físiques que hi canvien insensiblement, sinó en gran part de la presència d’altres espècies, de les quals l’ésser depèn, o per les quals és destruït, o amb les quals entra en competència. I, com que aquestes espècies són ja objectes definits (en qualsevol cas ho han esdevingut), no pas barrejats entre si per gradacions insensibles, l’extensió de qualsevol espècie, depenent com depèn de l’extensió de les altres, tendirà a ésser netament definida. A més a més cada espècie, en els confins de la pròpia àrea, o sia on existeix en nombre menor, serà extremadament propensa a l’extermini total, durant les fluctuacions de nombre dels seus enemics, o de les seves preses, o en certes estacions. I així, l’àmbit geogràfic de cadascuna serà definit cada vegada més netament.

Si tinc raó en creure que les espècies afins o representatives, quan habiten en una àrea contínua, estan generalment distribuïdes d’aital guisa que cadascuna té una extensió àmplia —amb terres de ningú relativament estretes a l’entremig, on esdevenen més i més rares bastant sobtosament—, aleshores, com que les varietats no difereixen essencialment de les espècies, la mateixa regla s’aplicarà probablement a ambdues. I, si imaginem una espècie variant adaptada a una àrea molt vasta, podem considerar dues varietats adaptades a dues àrees vastes, i una tercera varietat a l’estreta zona intermèdia. La varietat intermèdia, en conseqüència, existirà en menor nombre per habitar una àrea estreta i menor; i pràcticament, fins al punt en què he pogut escatir-ho, aquesta regla es compleix bé en les varietats en estat natural. M’he trobat amb exemples colpidors de la regla en el cas de varietats intermèdies entre varietats ben marcades del gènere Balanus. I, segons informació que m’han donat Mr. Watson, el doctor Asa Gray i Mr. Wollaston, sembla que, generalment, quan sorgeixen varietats intermèdies entre dues formes, són molt més rares en nombre que les formes que enllacen. Ara bé: si confiem en aquests fets i aquestes deduccions, i concloem per tant que les varietats que relliguen entre si altres dues varietats han existit en general en menor nombre que les formes que enllacen, aleshores, penso, podem comprendre per què les varietats intermèdies no duren per períodes gaire llargs, i per què, com a regla general, són exterminades i desapareixen més aviat que no pas les formes que entrelligaven.

Ja ha estat remarcat que tota forma existent en poc nombre corre majors probabilitats d’ésser exterminada que no pas una que existeix en gran nombre. I, en aquest cas particular, la forma intermèdia estaria eminentment exposada a les incursions de les formes estretament afins existents a ambdues bandes. Però és una consideració més important, crec, que, durant el procés de modificació posterior —pel qual hom suposa en la meva teoria que dues varietats es converteixen i perfeccionen en dues espècies distintes—, les dues que existeixen en major nombre perquè habiten en àrees més àmplies tindran un gran avantatge sobre la varietat intermèdia, que existeix en nombre menor en una zona estreta i intermèdia. Car les formes existents en nombre major tindran sempre més oportunitats, dins un període determinat, de presentar posteriorment variacions favorables perquè se n’apoderi la selecció natural, més que no pas les formes que existeixen en nombre menor. Les formes més comunes, doncs, en la cursa per la vida, tendiran a batre i a suplantar les formes menys comunes, perquè aquestes seran modificades i millorades més a poc a poc. És el mateix principi, crec, que explica que les espècies comunes en cada país, com demostràvem al segon capítol, presentin en mitjana un major nombre de varietats ben marcades que les espècies més rares. Puc il·lustrar el que vull dir suposant que tenim tres varietats d’ovella, l’una adaptada a una extensa regió muntanyosa, una segona a una de relativament estreta, una contrada aturonada, i una tercera a les àmplies planes de baix; i que tots els habitants intenten amb la mateixa perícia i amb idèntica fermesa de millorar llurs ramats mitjançant la selecció. En aquest cas hi haurà fortes probabilitats, a favor dels grans propietaris de la muntanya o del pla, de millorar llurs menes més de pressa que els petits propietaris de la contrada estreta i aturonada; i, en conseqüència, les menes millorades de la muntanya o del pla prendran aviat el lloc de la mena menys millorada dels turons; i així les dues menes que existien originàriament en major nombre entraran en contacte íntim l’una amb l’altra, sense la interposició de la varietat intermèdia dels turons, ja suplantada.

Resumint, crec que les espècies arriben a ésser objectes moderadament definits, i que en cap període no presenten un caos inextricable o lligams variants i intermedis. En primer lloc, perquè les noves varietats es formen molt a poc a poc, puix que la variació és un procés molt lent, i la selecció natural no pot fer-hi res fins que no es presenti l’oportunitat de variacions favorables, i fins que un lloc en l’economia natural del país pugui ésser més ben cobert per alguna modificació d’algun o d’alguns dels seus habitants. I aquests nous llocs dependran de canvis lents de clima, o de la immigració ocasional de nous habitants, i probablement, en un grau encara més important, del fet que els habitants antics esdevinguin lentament modificats, amb les noves formes produïdes així, i les velles, actuant i reaccionant l’una sobre l’altra. Així, doncs, en qualsevol regió i en qualsevol temps, podrem veure només poques espècies que presentin lleugeres modificacions d’estructura, en cert grau permanents; i ben segur que ho veiem, això.

En segon lloc, les àrees avui contínues han d’haver existit sovint, dins un període recent, en porcions aïllades, on moltes formes —més especialment entre les menes que s’uneixen per a cada procreació i es desplacen molt— han esdevingut prou distintes per a ésser enregistrades com a espècies representatives. En aquest cas, les varietats intermèdies entre les diverses espècies representatives i a llur mare comuna han d’haver existit anteriorment en cada porció trencada del territori, però aquests lligams hi hauran estat suplantats i exterminats durant el procés de selecció natural, de manera que ja no hauran existit per més temps en estat vivent.

En tercer lloc, quan dues o més varietats han estat formades en regions diferents d’una àrea estrictament contínua, és probable que de bell antuvi s’hagin format varietats intermèdies a les zones intermèdies, però hauran tingut en general una durada curta. Puix que aquestes varietats intermèdies, per raons ja exposades (és a dir, pel que sabem de la distribució actual de les espècies representatives o estretament afins, i així mateix de les varietats conegudes), existiran a les zones intermèdies en nombre menor que les varietats que tendeixen a enllaçar. Només per aquesta causa les varietats intermèdies estaran exposades a un extermini accidental; i, durant el procés de modificació posterior a través de la selecció natural, seran derrotades i suplantades, gairebé amb certesa, per les formes que enllacen; car aquestes, per existir en gran nombre, presenten per afegitó més variació, i així milloraran més tard, per selecció natural, i guanyaran avantatges posteriors.

Finalment, considerant no pas un temps concret, sinó el temps sencer, si la meva teoria és certa, hauran existit innombrables varietats intermèdies, que lligaven més estretament entre si totes les espècies del mateix grup; però el mateix procés de selecció natural tendeix constantment, com ha estat remarcat sovint, a exterminar les formes mare i els lligams intermedis. Per consegüent, l’evidència de llur existència anterior només pot ésser trobada entre les restes fòssils, les quals són preservades, com intentarem de demostrar en un capítol futur, en un registre extremadament imperfecte i intermitent.

De l’origen i les transicions dels éssers orgànics amb hàbits i estructura peculiars

Els oponents de les teories que sostinc han preguntat com un animal carnívor terrestre, per exemple, podria haver-se convertint en un d’hàbits aquàtics; car, ¿com podria haver subsistit l’animal en un estat de transició? Seria fàcil de demostrar que, dins el mateix grup d’animals carnívors, n’hi ha que tenen cadascun dels graus intermedis entre els hàbits veritablement aquàtics i els estrictament terrestres; i com que cada animal existeix enmig de la lluita per la vida, és clar que cadascun està ben adaptat, en els seus hàbits, al seu lloc en la naturalesa. Considerem el visó (Mustela vison) de l’Amèrica del Nord, que té els peus membranosos i que s’assembla a la llúdriga per la pell, les potes curtes i la forma de la cua. Durant l’estiu aquest animal es capbussa per capturar peix, però durant el llarg hivern abandona les aigües glaçades i caça, com d’altres mustèlids, ratolins i animals terrestres. Si hom hagués pres un cas diferent, i hom hagués preguntat com podria convertir-se un quadrúpede insectívor en una rata-pinyada voladora, la pregunta hauria estat molt difícil, i jo podria no haver-ne donat resposta. Penso tanmateix que aitals dificultats tenen molt poc de pes.

Ací, com en d’altres ocasions, em trobo en un gran desavantatge, perquè, dels molts casos colpidors que he aplegat, només puc donar un o dos exemples d’hàbits i d’estructures transicionals en espècies estretament afins del mateix gènere, i d’hàbits diversificats, tant de constants com d’ocasionals, en la mateixa espècie. I em sembla que no hi ha res com una llarga llista d’aitals casos per a minvar la dificultat en qualsevol cas particular com el de la rata-pinyada.

Considerem la família dels esquirols. Tenim ací les gradacions més delicades, des d’animals amb cues només lleugerament aplanades, i des d’altres, com ha fet notar Sir J. Richardson, amb la part posterior del cos bastant ampla i amb la pell dels flancs bastant baldera, com els anomenats esquirols voladors; i els esquirols voladors tenen els membres i àdhuc la base de la cua units per una estesa de pell gruixuda, que li serveix de paracaigudes i li permet de planar per l’aire en una distància astoradora d’arbre a arbre. No podem dubtar que cada estructura és útil a cada mena d’esquirol al seu propi país, per a permetre-li d’escapar dels ocells i de les bèsties de presa, o per a collir menjar més ràpidament, o, com hi ha raons per a creure, per a reduir el perill de caigudes ocasionals. Però no se segueix pas d’aquest fet que l’estructura de cada esquirol sigui la millor que hom pot concebre sota totes les condicions naturals. Deixem que canviïn el clima i la vegetació, deixem que immigrin d’altres rosegadors o nous animals de presa, o que els antics siguin modificats, i tota analogia ens durà a creure que almenys alguns dels esquirols decreixeran en nombre o seran exterminats, si, doncs, no esdevenen també modificats i millorats en estructura d’una manera corresponent. Per tant, no puc veure dificultat, més especialment sota condicions de vida canviants, per a la contínua preservació dels individus amb membranes més 1 més folgades als flancs, essent-los útil cada modificació i propagant-se cadascuna fins que, pels efectes acumulats d’aquest procés de selecció natural, es produís un exemplar perfecte de l’anomenat esquirol volador.

Considerem ara el Galeopithecus o lèmur volador, que abans era classificat falsament entre les rates-pinyades. Té una membrana als flancs extremadament ampla, que s’estén des dels angles de la mandíbula a la cua, i enclou els membres i els dits allargats. La membrana dels flancs és proveïda també d’un múscul extensor. Encara que avui no hi hagi lligams graduats d’estructura, fets a mida per a planar per l’aire, que enllacin el Galeopithecus amb els altres lemúrids, no puc veure cap dificultat a suposar que aitals lligams existiren abans, i que cadascun es formà pels mateixos graons que en el cas dels esquirols que planen amb no tanta perfecció; i que cada grau d’estructura ha estat útil al seu possessor. Ni tampoc no puc veure cap dificultat insuperable a creure després possible que els dits i l’avantbraç del Galeopithecus relligats per una membrana s’haguessin pogut allargar molt per selecció natural. I això, en la mesura que concerneix els òrgans de vol, el convertiria en una rata-pinyada. A les rates-pinyades, amb l’ala membranosa estesa des del cim de l’espatlla fins a la cua, incloent les potes posteriors, veiem les traces d’un aparell construït originàriament per a planar per l’aire més que no pas per al vol.

Si cosa d’una dotzena de gèneres d’ocells s’haguessin extingit o fossin desconeguts, no podríem aventurar-nos a conjecturar que pogueren haver existit ocells que usessin les ales només com a alerons, com l’ànec Micropterus d’Eyton, com a aletes a l’aigua i a tall de potes davanteres per terra, com el pingüí, a tall de veles, com l’estruç, i funcionalment sense cap propòsit, com l’Apteryx. Malgrat tot, l’estructura de cadascun d’aquests ocells és bona per a ells, sota les condicions de vida a què s’exposen, puix que tots han de lluitar per viure. Per això no és necessàriament el millor possible sota totes les condicions possibles. No cal pas deduir d’aquestes remarques que qualsevol dels graus d’estructura alada a què he al·ludit, i que potser són en tots els casos el resultat d’un desús, indiquin els passos naturals pels quals els ocells han adquirit llur perfecte poder de vol; però serveixen, si més no, per a mostrar quins mitjans diversificats de transició resulten possibles.

Observant que uns pocs membres de classes de respiració aquàtica, com els crustacis o els mol·luscs, estan adaptats a viure en terra, i notant que tenim ocells i mamífers voladors, i insectes voladors dels tipus més diversificats, i anteriorment també rèptils voladors, és concebible que el peix volador, que ara fa llargues planades en l’aire, alçant-se i girant lleugerament amb l’ajut de les seves aletes batedores, podria haver estat modificat en un animal perfectament alat. Si això s’hagués esdevingut, ¿hauríem imaginat mai que, en un estat transicional primerenc, hagués estat habitant de l’oceà, i hagués usat els seus òrgans incipients per a volar exclusivament, tal com sabem que fa, per escapar d’ésser devorat per altres peixos? Quan veiem qualsevol estructura altament perfeccionada per a algun hàbit particular, com les ales d’un ocell per al vol, hauríem de tenir present que els animals que haguessin presentat graus primerencs i transicionals d’estructura continuarien existint avui rares vegades, car haurien estat suplantats en virtut del mateix procés de perfeccionament propi de la selecció natural. Ultra això, podem concloure que els graus transicionals entre les estructures ajustades a hàbits de vida molt diferents s’han desenvolupat rarament en períodes primerencs, si més no en gran nombre i sota gaires formes subordinades. Així, per tornar a la nostra imaginària il·lustració del peix volador, no sembla probable que un peix capaç de veritable vol s’hagi desenvolupat sota gaires formes subordinades, per agafar preses de moltes menes i de moltes maneres, en la terra i en la mar, fins que els seus òrgans de vol haguessin arribat a un alt grau de perfecció, de manera que li donessin un avantatge decidit sobre d’altres animals en la lluita per la vida. D’ací ve que les probabilitats de descobrir espècies amb graus transicionals d’estructura i en condició fòssils siguin sempre més escasses, per haver existit en nombres menors, que no pas en el cas d’espècies amb estructures plenament desenvolupades.

Donaré ara dos o tres exemples d’hàbits diversificats i de canviats en individus de la mateixa espècie. Quan es produeix algun dels dos casos, resultaria fàcil a la selecció natural d’adaptar l’animal, per alguna modificació de la seva estructura, als seus hàbits canviats, o exclusivament a un dels seus diferents hàbits. Però és difícil de dir, i ens resulta indiferent, si els hàbits canvien de primer i després ho fa l’estructura, o bé si lleugeres modificacions d’estructura menen als hàbits canviats. És probable que l’una i els altres canviïn quasi simultàniament. Quant als casos d’hàbits canviats bastarà d’al·ludir simplement a molts insectes de la Gran Bretanya que ara s’alimenten de plantes exòtiques o exclusivament de substàncies artificials. Quant als hàbits diversificats, hom pot donar exemples innombrables: he observat sovint un papamosques tirànid (Saurophagus sulfuratus) a l’Amèrica del Sud, planant sobre un punt i anant després damunt un altre, com un xoriguer, i mantenint-se altres vegades estacionat a la riba de l’aigua per a llançar-se, com si fos un blauet, sobre un peix. Al nostre mateix país, la mallerenga (Parus major) pot ésser vista enfilant-se branques amunt gairebé com un raspinell; i, sovint, com un botxí, mata ocells copejant-los el cap; i moltes vegades l’he vista i sentida picant en una branca llavors de teix, i trencant-les com ho fa el pica-soques. A l’Amèrica del Nord, l’ós negre fou vist per Hearne nedant durant hores amb la boca ben oberta i capturant així, com la balena, insectes en l’aigua. Àdhuc en un cas tan extrem com aquest, si la reserva d’insectes fou constant, i si no existien ja al país competidors més ben adaptats, no puc veure dificultat en el fet que una raça d’óssos es convertís, per selecció natural, en més i més aquàtica en estructura i en hàbits, amb boques cada vegada més grosses, fins a produir una criatura tan monstruosa com la balena.

Puix que a vegades veiem individus d’una espècie que segueixen costums ben diferents dels propis de la seva espècie i de les altres del mateix gènere, podem esperar, segons la meva teoria, que aitals individus puguin ésser l’origen ocasional de noves espècies, tenint hàbits anòmals i una estructura modificada, lleugerament o considerable, respecte a llurs propis tipus. Semblants exemples es produeixen en la naturalesa. ¿Pot donar-se un exemple més colpidor d’adaptació que el del pigot, per a enfilar-se pels arbres i capturar insectes en les clivelles de l’escorça? Així i tot, hi ha a l’Amèrica del Nord pigots que s’alimenten molt de fruits, i d’altres, amb les ales allargades, que cacen insectes al vol; i en les planes de La Plata, on no creix ni un arbre, hi ha un pigot que em fa veure clarament el seu estret parentiu amb la nostra espècie comuna, en cadascuna de les parts essencials del seu organisme, àdhuc en el seu colorit, en el to aspre de la seva veu i en el seu vol ondulatori; malgrat tot, és un pigot que no s’enfila mai a cap arbre!

Els petrells són els ocells més aeris i oceànics de tots. Malgrat això, als encalmats braços de mar de la Terra del Foc, el Puffinuria berardi, en els seus hàbits generals, en el seu poder astorador en capbussar-se, en la seva manera de nedar, i també la de volar quan s’enlaira a contracor, podria ésser confós amb un gavot o un cabussó; així i tot és essencialment un petrell, però amb moltes parts de l’organisme profundament modificades. D’altra banda, el més agut dels observadors, en examinar el cos mort d’un tord d’aigua, no sospitaria mai els seus hàbits subaquàtics; però aquest membre anòmal de la família estrictament terrestre dels tords subsisteix completament capbussant-se, i s’agafa a les pedres amb les potes i usa les ales sota l’aigua.

Qui cregui que cada ésser ha estat creat tal com el veiem ara ha d’haver-se sentit sorprès, a vegades, quan s’ha trobat amb un animal amb hàbits i estructura contradictoris. Per clar que resulti que els peus membranosos dels ànecs i de les oques estan formats per a nedar, hi ha oques de les terres altes, també amb peus membranosos, que mai no arriben prop de l’aigua, o bé ho fan rarament; i ningú, llevat d’Audubon, no ha vist que un ocell fragata, que té els seus quatre dits units per membranes, es posés a la superfície de la mar. D’altra banda, els cabussons i les fotges són eminentment aquàtics, encara que llurs dits estiguin només vorejats de membrana. Res no sembla més clar que els llargs dits dels ocells camallargs estan formats per a caminar sobre aiguamolls i plantes flotants, però la polla d’aigua és gairebé tan aquàtica com la fotja, i el rascló és quasi tan terrestre com la guatlla i la perdiu. En aitals casos, i en molts d’altres que podrien ésser citats, els hàbits han canviat sense un canvi corresponent d’estructura. Hom pot dir que el peu membranós de l’oca de les terres altes ha esdevingut rudimentari en funcions, encara que no pas en estructura. En l’ocell fragata, l’entrant que fa la membrana entre els dits demostra que l’estructura ha començat a canviar.

Qui cregui en actes de creació separats i innombrables dirà que, en aquests casos, ha plagut al Creador de fer que un ésser d’un tipus prengui el lloc d’un altre ésser d’un altre tipus; però això em sembla només repetir el fet en llenguatge dignificat. Qui cregui en la lluita per l’existència i en el principi de la selecció natural, reconeixerà que tot ésser orgànic malda constantment per augmentar en nombre; i que si algun varia ni que sigui una mica, en hàbits o en estructura, i guanya així un avantatge sobre algun altre habitant del país, s’apoderarà del lloc d’aquest habitant, per diferent que sigui aquest lloc del seu propi. Per tant no li causarà sorpresa que hi hagi oques i fragates amb membranes entre els dits encara que visquin en la terra ferma i que es posin rarament a l’aigua; i que hi hagi guatlles mareses de llargs dits vivint en prats en lloc d’aiguamolls; i que hi hagi un pigot allí on no pot pujar a cap arbre; i que hi hagi tords capbussadors, i petrells amb costums de gavot.

Òrgans de perfecció i complicació extremes

Sembla absurd fins al grau més elevat possible, ho confesso, que l’ull hagi pogut formar-se per selecció natural, amb tots els seus mecanismes inimitables per a ajustar el focus a diferents distàncies, per a admetre diferents intensitats de llum i per a la correcció de les aberracions esfèrica i cromàtica. De tota manera, la raó em diu que, si hom pot demostrar que existeixen nombroses gradacions entre un ull perfecte i complex i un de molt imperfecte i senzill, essent cada grau útil al seu possessor; si, a més, l’ull varia alguna vegada tan lleugerament, i les variacions són heretades, com és certament el cas; i si tota variació o modificació en l’òrgan és útil a l’animal sota unes condicions de vida canviants, aleshores la dificultat de creure que un ull perfecte i complex pot haver estat format per selecció natural, encara que costi d’imaginar, pot ésser superada. Saber com un nervi arriba a ésser sensible a la llum és cosa que a penes ens concerneix més que saber com ha estat originada inicialment la vida; però puc remarcar que diversos fets em fan sospitar que tot nervi sensitiu pot esdevenir sensible a la llum, i igualment a les vibracions de l’aire, més rudes, que produeixen el so.

Per observar les gradacions per les quals ha estat perfeccionat un òrgan en qualsevol espècie, hem d’observar exclusivament els avantpassats directes d’aquesta. Això no és tanmateix possible gairebé mai, i ens veiem forçats en cada cas a observar espècies del mateix grup, o sia els descendents col·laterals de la mateixa forma mare originària, de cara a veure que les gradacions són possibles i per si de cas algunes gradacions haguessin estat transmeses, des dels primers graons de la descendència, en una condició inalterada o poc alterada. Entre els vertebrats existents no podem trobar sinó una petita magnitud de gradació en l’estructura de l’ull, i, pel que fa a les espècies fòssils, no podem aprendre res sobre aquest punt. En aquesta gran classe hauríem de descendir probablement molt més avall del més baix dels estrats fossilífers coneguts per tal de descobrir els primers graons en què l’ull ha estat perfeccionat.

En els Articulats podem començar una sèrie amb un nervi òptic simplement revestit de pigment i sense cap altre mecanisme; i hom pot demostrar que existeixen, des d’aquest graó baix, nombroses gradacions d’estructura, que es ramifiquen en dues línies fonamentalment diferents, fins a assolir un graó moderadament alt de perfecció. En certs crustacis, per exemple, hi ha una còrnia doble, la interior dividida en facetes, dins cadascuna de les quals hi ha una protuberància en forma de lent. En d’altres crustacis els cons transparents, que estan revestits de pigment i que actuen només, pròpiament, excloent els raigs laterals de llum, són convexos per llur extrem superior i han d’actuar per convergència; i per l’extrem inferior sembla haver-hi una substància vítria imperfecta. Amb aquests fets, exposats ací molt massa breument i imperfecta, que demostren que hi ha molta diversitat graduada en els ulls dels crustacis vivents, i tenint en compte que petit que és el nombre d’animals vivents en proporció amb els que s’han extingit, no puc veure gaire dificultat (no pas més que en el cas de moltes altres estructures) a creure que la selecció natural ha convertit el senzill aparell d’un nervi òptic, merament revestit de pigment i cobert d’una membrana transparent, en un instrument òptic tan perfecte com el que posseeix qualsevol membre de la gran classe dels Articulats.

Qui hagi arribat fins ací, si troba al final d’aquest tractat que amplis conjunts de fets, altrament inexplicables, poden ésser explicats per la teoria de la descendència, no ha de vacil·lar a anar més enllà i admetre que una estructura, àdhuc una de tan perfecta com la de l’ull d’una àguila, pot haver estat formada per selecció natural, encara que en aquest cas no en sàpiga cap dels graus transicionals. La seva raó hauria de vèncer la seva imaginació: encara que m’he adonat que la dificultat és massa angoixosa perquè em sorprengui ni poc ni molt la vacil·lació d’estendre el principi de la selecció natural a uns abastos tan astoradors.

Gairebé no és possible d’evitar la comparança de l’ull amb el telescopi. Sabem que aquest instrument ha estat perfeccionat pels esforços, llargament prosseguits, de les intel·ligències humanes més il·lustres; i en deduïm naturalment que l’ull ha estat format per un procés en certa manera anàleg. Però, ¿no pot ésser presumptuosa aquesta deducció? ¿Tenim cap dret de suposar que el Creador treballa amb poders intel·lectuals com els de l’home? Si hem de comparar l’ull amb un instrument òptic, hem d’imaginar una capa gruixuda de teixit transparent, amb un nervi sensible a la llum, al dessota, i suposar aleshores que cada part d’aquesta capa canvia de densitat, contínuament i lenta, fins que se separa en capes de densitat i gruix diferents, situades a diferents distàncies les unes de les altres, i amb les superfícies de cada capa lleugerament canviants de forma. Ultra això, hem de suposar que hi ha un poder que sotja sempre amb atenció cada tènue alteració accidental de les capes transparents, i que selecciona amb cura cada alteració que, sota circumstàncies variades, pot en alguna manera, o en algun grau, tendir a produir una imatge més distinta. Hem de suposar que cada nou estat de l’instrument es multiplica per un milió, i que cadascun és preservat fins que se’n produeix un altre de millor, i que aleshores els estats anteriors són destruïts. En els cossos vius, la variació causarà les alteracions lleugeres, la generació les multiplicarà quasi infinitament, i la selecció natural triarà cada millora amb perícia infal·lible. Deixem que aquest procés avanci durant milions i milions d’anys; i, durant cada any, en milions i milions d’individus de moltes menes; i ¿no podem creure que un instrument òptic pot haver estat format així, com a superior a un de vidre, de la mateixa manera que les obres del Creador ho són a les de l’home?

Si pogués ésser demostrat que existí algun òrgan complex, que no pogué ésser format per modificacions nombroses, successives i lleugeres, la meva teoria cauria per la base. Però no puc trobar un cas semblant. No hi ha dubte que existeixen molts òrgans dels quals no coneixem els graus transicionals, més especialment si ens fixem en espècies molt aïllades, al voltant de les quals, d’acord amb la meva teoria, hi ha hagut molta extinció. O encara, si ens fixem en un òrgan comú a tots els membres d’una classe àmplia, puix que en aquest darrer cas l’òrgan hagué de formar-se de primer en un període extremadament remot, des del qual s’han desenvolupat els nombrosos membres de la classe; i, de cara a descobrir els primers graus transicionals a través dels quals ha passat l’òrgan, hauríem d’observar formes ancestrals molt antigues, extingides de fa molt de temps.

Hem d’ésser extremadament cauts en concloure que un òrgan no pot haver estat format per gradacions transicionals d’alguna mena. Podríem adduir molts casos, entre els animals inferiors, en què el mateix òrgan realitza alhora funcions completament distintes; així el canal alimentari respira, paeix i excreta en la larva de l’espiadimonis i en el peix Cobites. En l’hidra, l’animal pot ésser girat del revés i aleshores la superfície exterior digerirà i l’estómac respirarà. En aitals casos la selecció natural pogué especialitzar fàcilment, si hi hagués estat guanyat així algun avantatge, una part o un òrgan, que havia realitzat dues funcions, en una funció sola, i així n’hauria canviat del tot la naturalesa per passos imperceptibles. Dos òrgans distints efectuen a vegades, simultàniament, la mateixa funció en el mateix individu; per donar-ne un exemple, hi ha peixos amb ganyes i brànquies que respiren l’aire dissolt en l’aigua, alhora que respiren l’aire lliure amb llurs vesícules natatòries, posseint aquests últims òrgans un conducte pneumàtic per a aquell menester, així com una divisió en compartiments molt vasculars. En aquests casos, un dels dos òrgans hauria pogut ésser modificat i perfeccionat amb facilitat, de forma que realitzés per ell mateix tota la feina, essent ajudat durant el procés de modificació per l’altre òrgan; i aleshores aquest altre òrgan hauria pogut ésser modificat en un altre de finalitat bastant distinta, o bé ésser més o menys suprimit.

L’exemple de la vesícula natatòria dels peixos resulta bo, perquè ens mostra clarament el fet molt important que un òrgan, construït originàriament amb un propòsit, com és ara la flotació, pot ésser convertit en un altre de finalitat ben diferent, com és ara la respiració. La vesícula natatòria ha funcionat també com un accessori dels òrgans auditius de certs peixos, o bé —ja que no sé quina és l’opinió generalment sostinguda ara— una part de l’aparell auditiu ha funcionat com un complement de la vesícula natatòria. Tots els fisiòlegs admeten que la vesícula natatòria és homòloga, o «idealment semblant», en posició o en estructura, als pulmons dels animals vertebrats superiors: per això no em sembla que hi hagi gaire dificultat a creure que la selecció natural ha convertit de fet una vesícula natatòria en un pulmó, o sia en un òrgan usat exclusivament per a la respiració.

La veritat és que a penes puc dubtar que tots els animals vertebrats que tenen veritables pulmons han descendit, per generació ordinària, d’un prototipus antic, del qual no sabem res, proveït d’un aparell flotador o vesícula natatòria. Així, com dedueixo de la interessant descripció del professor Owen sobre aquestes parts, podem comprendre el fet estrany que cada partícula de menjar i de beguda que ens empassem hagi de passar sobre l’orifici de la tràquea, amb algun risc de caure als pulmons, malgrat el preciós mecanisme pel qual es tanca la glotis. En els vertebrats superiors les brànquies han desaparegut del tot; però, en l’embrió, llur posició primitiva és marcada per les fenedures als costats del coll i pel curs en forma d’ansa de les artèries. És tanmateix concebible que les brànquies, avui enterament perdudes, fossin utilitzades gradualment, per selecció natural, amb algun propòsit bastant distint: de la mateixa manera que, segons l’opinió sostinguda per certs naturalistes, les brànquies i les escates dorsals dels anèl·lids són homòlogues amb les ales i els èlitres dels insectes, és probable que òrgans que serviren en un període molt antic per a la respiració s’hagin convertit actualment en òrgans de vol.

En considerar les transicions d’òrgans, és tan important de tenir present la probabilitat de conversió d’una funció a una altra, que en donaré un altre exemple. Els cirrípedes pedunculats tenen dos minúsculs replecs de pell, que jo he anomenat frens ovígers, els quals serveixen, mitjançant una secreció apegalosa, per a retenir els ous dins el sac fins que són covats. Aquests cirrípides no tenen brànquies, i tota la superfície del cos i del sac, incloent-hi els petits frens, serveix per a la respiració. Els bàlans o cirrípedes sèssils, d’altra banda, no tenen frens ovígers, i els ous hi resten solts al fons del sac, dins la closca ben tancada; però tenen grans brànquies amb replecs. Ara bé: crec que ningú no discutirà que els frens ovígers d’una família són estrictament homòlegs de les brànquies de l’altra família; en realitat, passen gradualment dels uns a les altres. Per tant no dubto que els petits replecs de pell, que servien originàriament de frens ovígers, però que també ajudaven molt lleugerament l’acte de la respiració, s’han convertit gradualment, per selecció natural, en brànquies, simplement per un augment de volum i per l’obliteració de llurs glàndules adhesives. Si tots els cirrípedes pedunculats arribessin a extingir-se, i ja han patit molta més extinció que els cirrípedes sèssils, ¿qui hauria imaginat mai que les brànquies d’aquesta darrera família havien existit originàriament com a òrgans per a evitar que els ous fossin arrossegats fora del sac?

Encara que hem d’ésser molt cauts en concloure que potser cap òrgan no s’ha produït per gradacions transicionals successives, no hi ha dubte que es produeixen casos greus de dificultat, alguns dels quals seran discutits en la meva obra futura.

Una de les més greus és la dels insectes neutres, que tenen sovint una construcció molt diferent dels mascles i de les femelles fèrtils; però aquest cas serà tractat al pròxim capítol. Els òrgans elèctrics dels peixos ofereixen un altre cas de dificultat especial; és impossible de concebre per quins passos ha pogut ésser produït aquest òrgan prodigiós; però com han remarcat Owen i d’altres, llur estructura íntima s’assembla molt a la del múscul comú; i ha estat demostrat darrerament que les rajades tenen un òrgan estretament anàleg a l’aparell elèctric, tot i que, com afirma Mateucci, no descarrega electricitat. Hem de confessar, doncs, que som molt massa ignorants per a argüir que no és possible una transició de cap mena.

Els òrgans elèctrics ofereixen una altra dificultat fins i tot més seriosa, perquè es produeixen en cosa d’una dotzena de peixos, alguns d’ells amb afinitats molt remotes. En general, quan el mateix òrgan apareix en diversos membres de la mateixa classe, especialment si és en membres que tenen hàbits de vida molt diferents, podem atribuir-ne la presència a l’herència d’un avantpassat comú; i la seva absència en alguns dels membres, a la seva pèrdua pel desús o per la selecció natural. Però si els òrgans elèctrics han estat heretats d’un progenitor antic que n’hagués tingut, hauríem d’haver esperat que tots els peixos elèctrics estarien especialment relacionats entre si. La geologia no porta en absolut a la creença que la majoria de peixos tingués anteriorment òrgans elèctrics i que la majoria de llurs descendents modificats els hagués perduts. La presència d’òrgans lluminosos en uns pocs insectes, pertanyents a famílies i ordres diferents, ofereix un cas de dificultat paral·lel. D’altres casos podrien ésser presentats; per exemple, en les plantes, l’artifici molt curiós d’una massa de grans de pol·len suportada per un peduncle amb una glàndula apegalosa terminal, és el mateix en els gèneres Orchis i Asclepias —gèneres quasi tan distants com és possible entre les plantes que donen flors. En tots aquests casos de dues espècies molt distintes dotades aparentment del mateix òrgan anòmal, observaríem que, tot i que l’aparença i la funció de l’òrgan fossin les mateixes, hom podria trobar-hi en general alguna diferència fonamental. M’inclino a creure que gairebé en el mateix sentit amb què dos homes arriben a vegades independentment a ben bé la mateixa invenció, així la selecció natural, treballant pel bé de cada ésser i prenent avantatge de variacions anàlogues, ha modificat a vegades si fa no fa de la mateixa manera dues parts en dos éssers orgànics, que no deuen sinó una petita part de llur estructura en comú a l’herència del mateix avantpassat.

Encara que en molts casos és d’allò més difícil de conjecturar per quines transicions pot arribar un òrgan al seu estat present, així i tot, considerant que la proporció de formes vivents i conegudes és molt petita comparada amb la de les extingides i desconegudes, m’he sentit astorat en adonar-me com és de rar de poder citar un òrgan del qual no coneguem el grau transicional que hi mena. La veritat d’aquesta remarca és mostrada certament per aquell vell principi de la història natural que deia que «Natura non facit saltum». En trobem l’admissió en els escrits de gairebé tots els naturalistes amb experiència; o, com Milne Edwards ha expressat bé, la naturalesa és pròdiga en varietat, però avara en innovació. ¿Per què, en la teoria de la creació, hauria d’ésser així? ¿Per què totes les parts i tots els òrgans de molts éssers independents, suposant que cadascun hagués estat creat separadament per al seu propi lloc en la naturalesa, estan invariablement relligats entre ells per passos graduats? ¿Per què la naturalesa no ha fet un salt d’estructura a estructura? Segons la teoria de la selecció natural, podem comprendre clarament per què no ho fa, puix que la selecció natural pot actuar solament prenent avantatge a partir de variacions successives i lleugeres; mai no pot fer un salt, ans ha d’avançar per les passes més curtes i lentes.

Òrgans de poca importància aparent

Com que la selecció natural actua mitjançant la vida i la mort —per la preservació dels individus amb alguna variació favorable, i per la destrucció d’aquells que tenen una desviació desfavorable d’estructura—, he trobat a vegades molta dificultat a comprendre l’origen de parts senzilles, la importància de les quals no sembla suficient per a causar la preservació d’individus que variïn successivament. A vegades he sentit tanta dificultat, encara que de mena molt diferent, en aquest punt, com en el cas d’un òrgan tan perfecte i complex com l’ull.

En primer lloc, som massa ignorants pel que fa al conjunt de l’economia de qualsevol ésser orgànic per a dir quines modificacions lleus són d’importància i quines no ho són. En un capítol precedent he donat exemples de caràcters d’allò més insignificants, com els del borrissol d’un fruit i el color de la polpa, que, per determinar els atacs dels insectes, o per estar relacionats amb diferències constitucionals, han d’haver estat obrats segurament per la selecció natural. La cua de la girafa té l’aspecte d’un espantamosques construït artificialment; i de bell antuvi sembla increïble que pugui haver estat adaptat per a la seva finalitat present per lleugeres modificacions successives, cadascuna millor, per a un objectiu tan irrellevant com el de foragitar les mosques. Hem de fer tanmateix una pausa abans d’ésser massa contundents àdhuc en aquest cas, car sabem que la distribució i l’existència del bestiar boví i d’altres animals de d’Amèrica del Sud depèn absolutament de llur poder de resistir els atacs dels insectes: així, els individus que d’alguna manera es poguessin defensar d’aquests petits enemics, serien capaços d’estendre’s a noves pastures i obtindrien així un gran avantatge. No és pas que els grans quadrúpedes siguin actualment destruïts (llevat d’alguns casos rars) per les mosques, però en són neguitejats incessantment, i llur força en resulta reduïda, en la mesura que són més subjectes a malaltia, o que no són tan capaços de buscar aliment en temps de fretura, o d’escapar a les bèsties de presa.

Òrgans que són avui d’escassa importància han estat probablement en alguns casos d’importància cabdal per a un progenitor primerenc, i, després d’haver estat perfeccionats a poc a poc en un període anterior, han estat transmesos gairebé en el mateix estat, encara que avui dia siguin d’un ús molt irrellevant; i totes les desviacions realment nocives en llur estructura haurien estat impedides per selecció natural. Observant com és d’important la cua com a òrgan de locomoció en la majoria dels animals aquàtics, la seva presència i el seu ús general per a molts propòsits en tants animals terrestres —que en llurs pulmons, o vesícules natatòries modificades, revelen llur origen aquàtic— poden per ventura ésser explicats així. Havent-se format una cua ben desenvolupada en un animal aquàtic, pot haver-se aplicat a continuació per a tota mena de finalitats: com a espantamosques, com a òrgan de prensió, o com a ajut en girar, com passa en el gos, per bé que l’ajut li ha de resultar escàs, ja que la llebre, que gairebé no té cua, es regira amb doble rapidesa.

En segon lloc, podem atribuir importància, a vegades, a caràcters que en realitat són d’importància molt petita i que s’han originat per causes bastant secundàries, amb independència de la selecció natural. Recordem que el clima, l’aliment, etc., tenen probablement una petita influència directa en l’organisme; que els caràcters reapareixen per la llei de reversió; que la variació correlativa ha tingut una influència de la màxima importància en la modificació d’estructures diverses; i, finalment, que la selecció sexual ha modificat sovint, en gran manera, els caràcters externs dels animals, tot donant a un mascle un avantatge en la lluita amb els altres o en l’atracció de les femelles. Ultra això, quan una modificació de l’estructura ha sorgit primàriament de les causes damunt dites o d’altres de desconegudes, pot no haver estat d’antuvi de cap avantatge per a l’espècie, però en poden haver tret avantatge, després, els descendents d’aquella, sota noves condicions de vida i amb hàbits adquirits de bell nou.

Donem uns pocs exemples per il·lustrar les darreres observacions. Si només haguessin existit pigots verds i no sabéssim que molts d’ells eren negres i tacats, goso dir que hauríem pensat que el color verd era una adaptació magnífica per amagar dels seus enemics aquest ocell que freqüenta els arbres; i, en conseqüència, que aquest era un caràcter d’importància i que havia estat adquirit per selecció natural. No dubto tanmateix que el color és degut a una causa bastant distinta, probablement a la selecció sexual. Un bambú enfiladís de l’arxipèlag malai puja als arbres més alterosos amb l’ajut de ganxos exquisidament conformats, que s’agrupen entorn de l’extrem de les branques; i aquest artifici, sens dubte, és del màxim servei per a la planta; però així com veiem ganxos semblants en molts arbres que no són enfiladissos, els ganxos d’aquest bambú poden haver sorgit en virtut d’unes lleis de creixement desconegudes, i adquirit posteriorment un avantatge per a la planta quan aquesta sofrí una modificació ulterior i esdevingué enfiladissa. La pell pelada del cap d’un voltor és considerada generalment com una adaptació directa per a remenar la podridura; i pot ésser així, però també és possible que sigui deguda a l’acció directa de la matèria pútrica. Hem d’ésser molt cauts a l’hora d’arribar a aitals deduccions, quan veiem que la pell del cap d’un gall dindi mascle, que s’alimenta de menjar net, és també pelada. Les sutures en els cranis de les cries dels mamífers han estat judicades com una adaptació excel·lent per a ajudar al part, i no hi ha dubte que el faciliten, o que poden ésser indispensables per a aquest acte; però com que les sutures existeixen als cranis dels ocellets i de les cries dels rèptils, els quals han d’escapar només d’un ou trencat, podem deduir que aquesta estructura ha sorgit de les lleis del creixement, i que ha constituït un avantatge en el part dels animals superiors.

Som profundament ignorants de les causes que produeixen variacions lleugeres i irrellevants; i n’esdevenim immediatament conscients en reflexionar sobre les diferències en les races dels nostres animals domèstics en diversos països, més especialment als països menys civilitzats, on no hi ha hagut sinó una selecció artificial petita. Els observadors atents estan convençuts que un clima humit afecta el creixement del pèl i que les banyes són correlatives amb el pèl. Les races de muntanya difereixen sempre de les races de la plana; i un país muntanyós afectarà probablement les potes posteriors per exercitar-les més, i potser, fins i tot, la forma de la pelvis; i aleshores, per la llei de la variació homòloga, les potes davanteres i àdhuc el cap en seran probablement afectats. També la forma de la pelvis afectarà per pressió el cap de la cria dintre l’úter. La respiració laboriosa necessària en les regions altes augmentaria —i tenim certes raons per a creure-ho— la mida del pit; i torna a entrar en joc la correlació. Els animals criats pels salvatges en diferents països han de lluitar sovint per llur pròpia subsistència, i estan exposats en certa manera a la selecció natural. Els individus que tenen constitucions lleugerament diferents obtenen un major succés sota climes diferents. I ací hi ha una raó per a creure que la constitució i el color són correlatius. Un bon observador afirmarà també que la susceptibilitat del bestiar boví als atacs de les mosques és correlativa amb el color, com ho és la propensió a emmetzinar-se amb certes plantes. Així el color estaria subjecte a l’acció de la selecció natural. Però som massa ignorants per a especular sobre la importància relativa de les diverses lleis de variació, conegudes i desconegudes. Si les he esmentades ha estat només per a indicar que, si som incapaços d’explicar les diferències característiques de les nostres races domèstiques, que tanmateix admetem generalment com a sorgides d’una generació ordinària, no hem de posar gaire èmfasi en la nostra ignorància sobre la causa precisa de lleugeres diferències anàlogues entre les espècies. He adduït amb aquest propòsit les diferències entre les races de l’home, que són tan fortament marcades; puc afegir que hom pot aclarir una mica l’origen d’aquestes diferències, aparentment, sobretot per una selecció sexual de mena particular; però, sense entrar en detalls copiosos, el meu raonament semblaria frívol.

Les observacions precedents em porten a dir uns pocs mots sobre la protesta feta darrerament per alguns naturalistes contra la doctrina utilitària segons la qual cada detall d’estructura ha estat produït per al bé del seu possessor. Creuen que moltíssimes estructures han estat creades per a formar bellesa als ulls de l’home, o per simple varietat. Aquesta doctrina, si fos certa, resultaria absolutament fatal per a la meva teoria. Encara que admeto del tot que moltes estructures no resulten de profit directe per a llurs possessors. Les condicions físiques han tingut probablement algun petit efecte en l’estructura, amb força independència del fet d’haver-hi sortit guanyant. La variació correlativa ha fet sens dubte el màxim paper, i una modificació útil d’alguna part ha comportat sovint en d’altres parts canvis diversificats sense utilitat directa. Així, una altra vegada, els caràcters que abans foren útils, o que foren suscitats de primer per la variació correlativa, o per una altra desconeguda, poden reaparèixer en virtut de la llei de reversió, tot i que ara no tinguin utilitat directa. Els efectes de la selecció sexual, quan acreixen en bellesa l’encís de les femelles, poden ésser anomenats útils només en un sentit bastant forçat. Però la consideració més important, i de llarg, és que la part principal de l’organisme de cada ésser és simplement deguda a l’herència; i, en conseqüència, encara que cada ésser està segurament acomodat al seu lloc en la naturalesa, moltes estructures no tenen ara relació directa amb els hàbits de vida de cada espècie. Així, tot just si podem creure que el peu membranós de l’oca de les terres altes o de l’ocell fragata són d’especial utilitat per a aquests ocells; no podem creure que els mateixos ossos en el braç del mico, en la pota davantera del cavall, en l’ala de la rata-pinyada, i en l’aleta de la foca siguin d’utilitat especial per a aquests animals. Podem atribuir aquestes estructures, amb seguretat, a l’herència. Però, a l’avantpassat de l’oca de les terres altes i al de l’ocell fragata, els peus membranosos els eren sens dubte tan útils com ho són avui per als més aquàtics dels ocells existents. Així podem creure que l’avantpassat de la foca no tenia una aleta, sinó una pota amb cinc dits apropiats per a caminar o per a agafar; i podem aventurar-nos a creure que els diversos ossos de les extremitats del mico, del cavall i de la rata-pinyada, que han estat heretats d’un progenitor comú, eren abans de més especial utilitat a aquest progenitor o als seus avantpassats que no ho són ara a aquells animals, que tenen uns costums tan àmpliament diversificats. Podem deduir, per tant, que aquests diversos ossos han d’haver estat adquirits a través de la selecció natural, subjecta anteriorment, com ara, a les diverses lleis de l’herència, la reversió, la variació correlativa, etc. D’ací ve que tot detall d’estructura en tota criatura vivent (tot fent alguna petita concessió a l’acció directa de les condicions físiques) ha d’ésser considerat bé com d’utilitat especial per a alguna forma ancestral, bé com d’utilitat especial, ara, per als descendents d’aquella forma —directament o indirecta, en virtut de les complexes lleis del creixement.

La selecció natural possiblement no pot produir modificacions en les espècies exclusivament per al bé d’altres espècies; encara que en la naturalesa una espècie treu avantatge incessantment de l’estructura d’una altra, i se n’aprofita. Però la selecció natural pot produir, i ho fa sovint, estructures per al perjudici directe d’altres espècies, com veiem en l’ullal de l’escurçó, i en l’oviscapte de l’icnèumon, pel qual els seus ous són dipositats en els cossos vius d’altres insectes. Si pogués ésser provat que tota part de l’estructura de tota espècie ha estat formada per al bé exclusiu d’una altra espècie, la meva teoria en seria anorreada, perquè tal cosa no podria haver estat produïda a través de la selecció natural. Encara que poden ésser trobats molts judicis en aquest sentit en obres d’història natural, no puc trobar-ne ni un que em sembli de cap pes. Hom admet que la serp de cascavell té un ullal enverinat per a la seva pròpia defensa i per a la destrucció de la seva presa; però alguns autors suposen que al mateix temps aquesta serp està proveïda del cascavell en perjudici propi, és a dir, per a advertir la seva presa que es faci escàpola. Estaria gairebé tan disposat a creure que el gat cargola la punta de la cua, quan es prepara a saltar, per tal d’avisar el ratolí condemnat. Però ací no tinc espai per a entrar en aquest ni en d’altres casos semblants.

La selecció natural mai no produirà en un ésser res de nociu per a ell mateix, puix que la selecció natural solament actua per i per al bé de cadascun. Cap òrgan no es formarà, com ha notat Paley, amb el propòsit de causar dany o de reportar un perjudici al seu possessor. Si hom fes un bon balanç entre el bé i el mal causats per cada part, trobaríem que cadascuna en sortiria, en conjunt, avantatjosa. Després del transcurs del temps, sota condicions de vida variants, si una part comença a ésser perjudicial, serà modificada; o, si no és així, l’ésser s’extingirà, com se n’han extingits a miríades.

La selecció natural tendeix només a fer cada ésser orgànic tan perfecte com —o un punt més perfecte que— els altres habitants del mateix país amb els quals ha de lluitar per l’existència. I veiem que aquest és el grau de perfecció assolit en la naturalesa. Les produccions endèmiques de Nova Zelanda, per exemple, són perfectes comparant-les amb altres, però ara cedeixen ràpidament davant les legions invasores de plantes i d’animals introduïts des d’Europa. La selecció natural no produeix pas la perfecció absoluta, ni la trobarem sempre en la naturalesa, pel que podem judicar-ne, amb aquest alt nivell. La correcció de l’aberració de la llum, segons una alta autoritat, no és perfecta ni tan sols en l’òrgan més perfecte, l’ull. Si la nostra raó ens porta a admirar amb entusiasme una multitud d’inimitables mecanismes en la naturalesa, la mateixa raó ens diu, encara que ens puguem equivocar fàcilment en ambdós casos, que alguns altres mecanismes són menys perfectes. ¿Podem considerar perfectes el fibló de la vespa o el de l’abella, que, quan són utilitzats contra molts animals hostils, no en poden ésser ja retirats, perquè tenen inclinades enrere les dents de serra, i així causen inevitablement la mort de l’insecte per arrencament de les vísceres?

Si consideràvem que el fibló de l’abella existí originàriament en un progenitor remot en forma d’instrument perforant i serrador, com en tants membres del mateix gran ordre, i que ha estat modificat però no perfeccionat per a la seva finalitat present, amb el verí originàriament apte a produir agalles en les plantes i intensificat després, potser podríem comprendre per què l’ús del fibló causa tan sovint la mort del propi insecte: car si, comptat i debatut, el poder de fiblar resulta útil a la comunitat, compliria tots els requeriments de la selecció natural, encara que causés la mort d’uns pocs dels seus membres. Si admirem el poder olfactiu veritablement meravellós amb què els mascles de molts insectes troben llurs femelles, ¿podem admirar la producció amb aquest sol propòsit de milers d’abellots, que són del tot inútils a la comunitat per a qualsevol altre propòsit, i que al capdavall són estossinats per llurs feineres i eixorques germanes? Pot resultar difícil, però hem d’admirar el salvatge odi instintiu de l’abella reina, que la indueix a destruir instantàniament les joves reines, filles seves, tan bon punt són nades, o a morir ella en el combat; car això, sens dubte, és per al bé de la comunitat; i l’amor maternal o l’odi maternal, encara que el darrer és sortosament més rar, són una mateixa cosa per a l’inexorable principi de la selecció natural. Si admirem els diversos artificis enginyosos pels quals les flors de l’orquídia i de moltes altres plantes són fecundades per l’acció dels insectes, ¿podem considerar igualment perfecta l’elaboració pels nostres avets de densos núvols de pol·len, perquè uns pocs grànuls en siguin voleiats fins als òvuls per una brisa fortuïta?

Resum del capítol

Hem discutit en aquest capítol algunes de les dificultats i objeccions que poden ésser adreçades contra la meva teoria. Moltes d’elles són molt greus; però crec que en la discussió hom ha aclarit quelcom sobre diversos fets, que en la teoria dels actes independents de creació resten totalment obscurs. Hem vist que les espècies, en un període qualsevol, no són indefinidament variables, i no estan relligades entre si per una multitud de gradacions intermèdies, en part perquè el procés de selecció natural és sempre molt lent i actua tostemps només sobre poquíssimes formes; i en part perquè el mateix procés de selecció natural implica gairebé la suplantació i l’extinció contínues de les gradacions precedents i intermèdies. Espècies estretament afins, que viuen avui en una àrea contínua, han hagut de formar-se sovint quan l’àrea no era pas contínua, i quan les condicions de vida no eren graduades insensiblement de l’una part a l’altra. Quan dues varietats són formades en dues contrades d’una àrea contínua, se’n forma sovint una varietat intermèdia, adient del tot a una zona intermèdia; però, per les raons exposades, la varietat intermèdia existirà correntment en nombre menor que el de les dues formes que enllaça; aquestes dues últimes, doncs, durant el curs d’una modificació posterior, i perquè existeixen en major nombre, adquiriran un gran avantatge sobre la varietat intermèdia menys nombrosa, i així reeixiran generalment a suplantar-la i exterminar-la.

Hem vist en aquest capítol com hem d’ésser cauts per a concloure que els hàbits de vida més diferents no pogueren tenir un enllaç gradual; que un rata-pinyada, per exemple, no pot estar formada per selecció natural a partir d’un animal que de bell antuvi només podia planar per l’aire.

Hem vist que una espècie pot, sota noves condicions de vida, canviar els seus hàbits, o tenir-ne de diversificats, amb alguns de molt dissemblants als dels seus congèneres més propers. Per això podem comprendre, tenint en compte que cada ésser orgànic intenta de viure onsevulla que pugui viure, com ha estat possible que hi hagi oques de les terres altes amb peus membranosos, i pigots terrers, i tords capbussadors, i petrells amb costums de gavot.

La creença que un òrgan tan perfecte com l’ull podria haver-se format per selecció natural és més que suficient per a fer tentinejar qualsevol. Malgrat tot, en el cas de qualsevol òrgan, si coneixem una llarga sèrie de gradacions en complexitat, bona cadascuna per al seu possessor, aleshores, sota condicions de vida canviants, no hi ha impossibilitat lògica en l’adquisició de cap grau concebible de perfecció a través de la selecció natural. En els casos en què no tenim coneixement d’estats intermedis o transicionals, hem d’ésser molt cauts en concloure que no n’ha existit cap, car les homologies de molts òrgans i llurs estats intermedis mostren que són almenys possibles metamorfosis meravelloses en la funció. Per exemple, una vesícula natatòria s’ha convertit aparentment en un pulmó per a respirar aire. Que el mateix òrgan hagi realitzat alhora unes funcions molt diferents i s’hagi especialitzat després per a una sola funció, o que dos òrgans molt distints hagin efectuat la mateixa funció al mateix temps, perfeccionant-se l’un mentre l’ajudava l’altre, són contingències que han d’haver facilitat sovint, i molt, les transicions.

Som massa ignorants, gairebé en cada cas, per a poder afirmar que cap part o òrgan són tan irrellevants per a la benanança d’una espècie, que les modificacions en la seva estructura no hagin estat acumulades lentament per mitjà de la selecció natural. Però podem creure amb confiança que moltes modificacions, enterament degudes a les lleis del creixement, i d’antuvi no gens avantatjoses per a una espècie, han estat després element d’avantatge per als posteriors descendents modificats d’aquesta espècie. Podem, també, creure que una part que en un temps fou d’importància cabdal ha estat conservada sovint (com la cua d’un animal aquàtic pels seus descendents terrestres), encara que hagi arribat a ésser de tan poca importància que no podia haver estat adquirida, en el seu estat actual, per selecció natural —un poder que actua només per la preservació de les variacions profitoses en la lluita per la vida.

La selecció natural no produirà res en cap espècie pel bé o pel perjudici exclusius d’una altra; encara que bé pot produir parts, òrgans o excrecions altament útils o àdhuc indispensables, o bé altament noïbles per a una altra espècie, però al mateix temps, i en tots els casos, útils per al possessor. La selecció natural, en tot país ben proveït d’espècies, ha d’actuar principalment per la competència d’uns habitants amb els altres, i en conseqüència produirà perfecció o vigoria en la batalla per la vida, únicament d’acord amb el nivell d’aquell país. Per això els habitants d’un país, generalment del menor, cediran sovint, com veiem que cedeixen, enfront dels habitants d’un altre país generalment més gran. Perquè en el país més gran existiran més individus i més formes diversificades, i la competència hi haurà estat més àrdua, i així el nivell de perfecció s’hi haurà elevat. La selecció natural no produirà necessàriament una perfecció absoluta; ni, en la mesura que podem judicar-ho amb les nostres facultats limitades, la perfecció absoluta no pot ésser trobada enlloc.

Segons la teoria de la selecció natural, podem comprendre clarament el significat complet d’aquesta vella màxima de la història natural: Natura non facit saltum. Aquesta màxima, si observem únicament els habitants actuals del món, no és estrictament correcta; però, si hi incloem els de tots els temps passats, resulta estrictament certa d’acord amb la meva teoria.

Hom reconeix generalment que tots els éssers orgànics han estat formats segons dues grans lleis: unitat de tipus i condicions d’existència. Entenem per unitat de tipus un acord fonamental d’estructura, que veiem en els éssers orgànics de la mateixa classe, i que resulta bastant independent de llurs costums de vida. Segons la meva teoria, la unitat de tipus és explicada per la unitat de descendència. L’expressió de condicions d’existència, sobre la qual insisteix tan sovint l’il·lustre Cuvier, queda enterament integrada dins el principi de la selecció natural. Car la selecció natural actua adaptant actualment les parts variants de cada ésser a les seves condicions de vida orgàniques i inorgàniques, o havent-les adaptades durant períodes de temps escolars de fa molt: i les adaptacions són ajudades en alguns casos per l’ús i el desús, són lleugerament afectades per l’acció directa de les condicions externes de vida, i estan subjectes en tots els casos a les diverses lleis de creixement. Per això, de fet, la llei de condicions d’existència és la llei més alta, ja que inclou, a través de l’herència de les adaptacions anteriors, la d’unitat de tipus.





VII


L’INSTINT

Els instints poden ésser comparats amb els hàbits, però són diferents en llur origen — Gradació dels instints — Afídids i formigues — Els instints són variables — Instints domèstics: llur origen — Instints naturals del cucut, de l’estruç i de les abelles paràsites — Formigues esclavitzadores — L’abella domèstica, el seu instint de fer cel·les — Dificultats de la teoria de la selecció natural dels instints — Insectes neutres o estèrils — Resum

El tema de l’instint podria haver estat tractat en capítols previs; però he pensat que seria millor de tractar el tema per separat, especialment perquè instints tan meravellosos com el de l’abella domèstica de fer cel·les poden semblar probablement a molts lectors que són una dificultat suficient per a tirar per terra tota la meva teoria. He d’avançar que no entro aquí en el tema de l’origen de les capacitats mentals primàries de la mateixa manera que tampoc no ho faig amb el de l’origen de la vida. Només ens interessa la diversitat dels instints i de les altres qualitats mentals dels animals d’una mateixa classe.

No intentaré de donar cap definició d’instint. Seria fàcil de demostrar que diverses activitats mentals distintes són comunament abraçades per aquest terme; però tothom sap què vol dir quan hom diu que l’instint impulsa el cucut a emigrar i a pondre els seus ous en els nius d’altres ocells. Hom diu habitualment que és instintiu un acte —acte del qual nosaltres necessitem experiència per a poder-lo realitzar— quan l’executa un animal, especialment una cria, sense cap experiència, i quan el realitzen de la mateixa manera molts individus sense saber amb quin propòsit. Però podria demostrar que cap d’aquests caràcters de l’instint no és universal. Una petita dosi, com Pierre Huber ho expressa, de seny o de raó entra sovint en joc, fins en els animals molt inferiors en l’escala de la naturalesa.

Frederick Cuvier i diversos dels metafísics més antics han comparat l’instint amb l’hàbit. Aquesta comparació proporciona, crec, una noció remarcablement acurada del context mental sota el qual es realitza l’acte instintiu, però no del seu origen. De quina manera tan inconscient són realitzades moltes accions habituals, i de fet no rarament en oposició directa a la nostra voluntat conscient! I en canvi poden ésser modificades per la voluntat i per la raó. Els hàbits s’associen fàcilment a d’altres hàbits, a certs períodes de temps i a estats del cos. Un cop adquirits romanen amb freqüència constants per tota la vida. Podrien ésser assenyalats diversos altres punts de semblança entre instints i hàbits. Igual que quan repetim una cançó ben coneguda, en els instints una acció també ve a continuació d’una altra per una mena de ritme. Si una persona és interrompuda quan canta, o quan repeteix qualsevol cosa de memòria, generalment es veu obligada a tirar enrere per a recuperar la línia habitual de pensament. Així s’adonà P. Huber que s’esdevenia amb una eruga que fa un estoig molt complicat. Si agafava una eruga que hagués completat el seu estoig fins a la sisena fase, posem per cas, de la construcció, i la col·locava en un estoig construït només fins a la tercera fase, l’eruga simplement refeia les fases quarta, cinquena i sisena de la construcció. Si, en canvi, una eruga era agafada d’un estoig construït, per exemple, fins a la tercera fase, i era col·locada en un altre d’acabat fins a la sisena fase, de manera que en aquest ja hi hauria molta feina feta, l’eruga, lluny de treure’n cap benefici, es posava molt anguniosa i es creia obligada, per a completar l’estoig, a començar des de la tercera fase, on havia deturat abans la feina, tot tractant de completar l’obra gairebé acabada.

Si suposem que qualsevol acció habitual esdevé heretada —i penso que hom pot demostrar que això succeeix a vegades—, aleshores la semblança entre el que era originàriament un hàbit i el que era un instint esdevé tan estreta que no pot ésser distingida. Si Mozart, en lloc de tocar el piano a tres anys amb un aprenentatge tan meravellosament curt, hagués executat una tonada sense cap pràctica en absolut, hom podria dir amb certesa que ho feia per instint. Però seria un error molt greu de suposar que el major nombre d’instints han estat adquirits, per hàbit, en una generació i que aleshores han estat transmesos, per herència, a les generacions successives. Hom pot demostrar clarament que els instints més meravellosos amb els quals estem familiaritzats, o sia els de les abelles i els de moltes formigues, no és possible que haguessin estat adquirits així.

Tothom admetrà universalment que els instints són tan importants com l’estructura corporal per a la benanança de cada espècie en les seves condicions de vida presents. Sota condicions de vida canviades, és com a mínim possible que modificacions lleus de l’instint podrien ésser profitoses per a l’espècie; i si hom pot demostrar que els instints han variat de tant en tant, ni que sigui molt poc, aleshores no veig cap dificultat perquè la selecció natural preservi i acumuli contínuament i fins a cert punt variacions de l’instint que podrien ésser profitoses. És així, crec, com els instints més complexos i meravellosos han estat originats. Igual que les modificacions de l’estructura corporal sorgeixen i són augmentades per l’ús o per l’hàbit, i són disminuïdes o perdudes pel desús, no dubto que el mateix ha succeït amb els instints. Però crec que la importància dels efectes de l’hàbit està en molts casos subordinada als efectes de la selecció natural, del que podríem anomenar variacions accidentals dels instints; és a dir, de les variacions produïdes per les mateixes causes desconegudes que produeixen desviacions lleugeres de l’estructura corporal.

Potser no pot ésser produït cap instint complex mitjançant la selecció natural si no és per l’acumulació lenta i gradual de nombroses variacions, lleus però profitoses. D’ací que, tal com passa amb les estructures corporals, no hauríem de trobar en la naturalesa les veritables gradacions transicionals —perquè aquestes podrien ésser trobades només en els avantpassats lineals de cada espècie—, sinó que hauríem de trobar alguna evidència d’aitals variacions en les línies col·laterals de descendència; o hauríem de poder demostrar almenys que les gradacions d’alguna mena són possibles; i en efecte, podem fer-ho. Tenint en compte que els instints dels animals han estat molt poc observats, excepte a Europa i a l’Amèrica del Nord, i que no coneixem cap dels instints de les espècies extingides, m’ha sorprès molt de veure que gradacions molt generals, que menen als instints més complexos, poden ésser descobertes. La màxima «Natura non facit saltum» pot ésser aplicada als instints gairebé amb la mateixa força que als òrgans corporals. Els canvis d’instints poden ésser facilitats a vegades pel fet que la mateixa espècie tingui instints diferents en diversos períodes de la vida, o en diferents estacions de l’any, o quan existeix sota circumstàncies diverses, etc.; cas en el qual un instint o un altre podrien ésser preservats per la selecció natural. I hom pot demostrar que casos de diversitat de l’instint en una mateixa espècie es produeixen en la naturalesa.

Com en el cas de l’estructura corporal, i d’acord amb la meva teoria, l’instint de cada espècie és bo per a ella mateixa, però mai no ha estat produït, pel que podem jutjar, per a benefici exclusiu de les altres. Un dels exemples més impressionants, i amb el qual estic ben familiaritzat, d’un animal que en aparença realitza una acció per a l’únic profit d’un altre, és el dels afídids, que cedeixen voluntàriament llur secreció dolça a les formigues; i els fets següents demostren que ho fan espontàniament. Vaig treure totes les formigues d’una paradella on hi havia aproximadament una dotzena d’afídids, i vaig impedir durant diverses hores que hi tornessin. Després d’aquest interval, estava segur que els afídids voldrien excretar. Els vaig vigilar durant algun temps amb una lupa però cap d’ells no va excretar; aleshores els vaig fer pessigolles i els vaig molestar amb un cabell, de la millor manera que vaig poder, tal com ho fan les formigues amb llurs antenes; però cap no va excretar. Després, vaig permetre que una formiga s’hi apropés, i va semblar immediatament, per l’agitada manera de córrer-hi, que s’adonava del riquíssim ramat que havia descobert; aleshores, va començar a jugar passant les antenes per l’abdomen ara d’un afídid ara d’un altre, i cada afídid, tan bon punt notava l’antena, aixecava tot seguit el seu abdomen i excretava una gota límpida de suc dolç, que era devorada amb avidesa per la formiga. Àdhuc els afídids més joves es comportaren així, demostrant que l’acció era instintiva i no el resultat de l’experiència. Com que l’excreció és, emperò, extremadament viscosa, possiblement és convenient per als afídids que algú els la tregui; i, per tant, és probable que els afídids no excretin instintivament per a l’únic profit de les formigues. Encara que no crec que cap animal del món realitzi una acció per a benefici exclusiu d’un altre animal d’una altra espècie, hi ha espècies que tracten d’aprofitar-se dels instints de les altres, com cadascuna s’aprofita també de la constitució física més feble d’altres espècies. Així mateix, en alguns pocs casos, certs instints no poden ésser considerats com a absolutament perfectes; però, puix que els detalls sobre aquesta qüestió i d’altres de similars no són indispensables, podem passar-los per alt ací.

Pel fet que cert grau de variació dels instints en estat natural, i l’herència d’aquestes variacions, són imprescindibles per a l’acció de la selecció natural, n’hauria de donar ací tants exemples com pogués; però la manca d’espai m’ho impedeix. Puc tan sols afirmar que els instints varien —posem per cas, l’instint de migració, el qual varia en extensió, en direcció, i en la seva pèrdua total. El mateix passa amb els nius dels ocells, que varien parcialment depenent de l’indret triat, de la naturalesa i de la temperatura del país on habiten, i, sovint, de causes totalment desconegudes per a nosaltres. Audubon ha esmentat diversos casos notables de diferències en els nius d’una mateixa espècie al nord i al sud dels Estats Units. La por a qualsevol enemic particular és de segur una qualitat instintiva —com ho podem veure en els ocellets que encara no han sortit del niu—, si bé augmenta per l’experiència i en adonar-se que d’altres animals també tenen por del mateix enemic. Però, com he demostrat en un altre lloc, diversos animals que viuen a illes desertes adquireixen a poc a poc la por de l’home; i podem veure’n un exemple àdhuc a Anglaterra, en la condició més salvatge de tots els nostres ocells grossos en comparació dels nostres ocells petits; car els ocells grossos han estat perseguidíssims per l’home. Podem atribuir amb seguretat a aquesta causa la condició més salvatge dels nostres ocells grossos, perquè en les illes deshabitades els ocells grossos no són pas més tímids que els petits; i la garsa, tan cauta a Anglaterra, és refiada a Noruega, i la cornella emmantellada ho és a Egipte.

La diversificació extrema de les qualitats mentals dels individus de la mateixa espècie nascuts en estat natural pot ésser demostrada per una munió de fets. Hom podria trobar també casos diversos d’hàbits ocasionals i estranys en certes espècies, que podrien originar, si són profitosos per a l’espècie i mitjançant la selecció natural, instints totalment nous. Però sé del cert que totes aquestes afirmacions només poden produir un efecte lleu en l’ànim del lector si no en dono fets detallats. Únicament puc repetir la meva convicció que no en parlo sense tenir-ne bona evidència.

La possibilitat, o àdhuc la probabilitat, de variacions hereditàries de l’instint en estat natural es confirma si considerem breument alguns casos en domesticitat. Així podrem veure també el paper respectiu que han fet l’hàbit i la selecció de les anomenades variacions accidentals, en la modificació de les qualitats mentals dels nostres animals domèstics. Hom podria donar un bon nombre d’exemples curiosos i autèntics de l’herència de tota mena de disposicions i de gustos, i també dels ardits més estranys, associats amb certes disposicions mentals o amb certs períodes de temps. Considerem el cas familiar de les diverses races de gossos; hom no pot dubtar que els gossos pointer joves (jo mateix n’he vist un exemple colpidor) mostren de tant en tant la caça i àdhuc fan retrocedir els altres gossos, la primera vegada que hom els treu; recollir la caça és quelcom heretat certament en més o menys grau pels gossos que ho fan; i una tendència a voltar el ramat en comptes d’atacar-lo és heretada pels gossos d’atura. No puc veure que les accions realitzades per les cries, sense experiència i de manera gairebé idèntica, i realitzades per cada raça amb plaer àvid, i sense saber-ne el propòsit —puix que el pointer jove no sap que mostra la caça per a ajudar el seu amo, com tampoc no sap la papallona blanca per què pon els seus ous sobre la fulla de la col—, difereixin essencialment dels veritables instints. Si contemplàvem una casta de llop que, essent jove i sense cap aprenentatge, tan bon punt ensumava una presa es quedava quiet com una estàtua, i després rastrejava lentament cap endavant amb un pas peculiar; i si contemplàvem una altra casta de llop que en lloc d’atacar una rabera de cérvols els voltava i els menava a un punt distant, segurament anomenaríem instintius aquests actes. Els instints domèstics, per dir-ho així, són del cert molt menys fixos, o invariables, que els instints naturals; puix que en ells ha actuat una selecció molt menys rigorosa i han estat transmesos durant un període incomparablement més curt i en unes condicions de vida menys fixes.

Quan hom encreua races diferents de gossos es demostra de quina manera més forta són heretats aquests instints domèstics, els hàbits i les disposicions, i de quina manera curiosa arriben a barrejar-se. Així doncs, hom sap que l’encreuament amb un buldog ha actuat durant moltes generacions sobre la valentia i l’obstinació dels gànguils; i un encreuament amb un gànguil donà a tota la família de gossos d’atura una tendència a caçar llebres. En els encreuaments, els instints domèstics s’assemblen als naturals, els quals esdevenen barrejats entre si de manera semblant i durant molt de temps manifesten restes dels instints de cada progenitor: per exemple, Le Roy descriu un gos l’avi del qual era llop, i el gos mostrava una resta de l’ascendència salvatge d’una sola manera: no anant en línia recta cap al seu amo quan aquest el cridava.

Hom parla a vegades dels instints domèstics dient que han esdevingut heretats únicament gràcies a un hàbit imposat i prolongat, però penso que això no és pas veritat. Ningú no hauria pogut pensar mai a ensenyar al colom tumbler a fer tombarelles a l’aire —ni probablement ho hauria aconseguit—, cosa que realitzen, tal com jo en sóc testimoni, els colomins que no han vist mai un colom fent tombarelles. Podem creure que algun colom mostrà una tendència lleugera a aquest hàbit estrany, i que la selecció continuada dels millors individus en generacions successives convertí els tumblers en el que són ara; i diu Mr. Brent que prop de Glasgow hi ha tumblers casolans que no poden volar mig metre sense fer una tombarella. Hom pot dubtar si algú hauria pensat a ensenyar un gos a mostrar la caça, si cap gos no manifestés naturalment una tendència en aquest sentit; cosa que hom sap que succeeix ocasionalment i jo ho vaig observar una vegada en un terrier de raça pura. Quan la primera tendència es manifestés per primera vegada, la selecció metòdica i l’aprenentatge imposat a cada generació successiva completarien aviat la tasca; i la selecció inconscient continua encara, perquè cada home intenta d’obtenir, sense pretendre de millorar la raça, gossos que mostrin i cacin més bé. D’altra banda, l’hàbit sol ha estat suficient en alguns casos; cap animal és més difícil de domesticar que la cria de conill de bosc; a penes hi ha un animal més dòcil que la cria del conill domèstic; però no crec que els conills domèstics hagin estat mai seleccionats per la docilitat; i presumeixo que hem d’atribuir tot el canvi heretat, des de la condició més salvatge a la més dòcil, simplement a l’hàbit i a l’estreta i prolongada captivitat.

Els instints naturals es perden en la domesticitat: un exemple remarcable d’això el veiem en aquelles races de gallines que quasi mai o mai no esdevenen lloques, és a dir, que mai no volen covar. Només la familiaritat ens impedeix de veure de quina manera tan universal i permanent les inclinacions d’aquests animals han estat modificades per la domesticitat. A penes hi ha dubte que l’amor a l’home ha esdevingut instintiu en el gos. Llops, guineus, xacals i gats tenen, quan hom els reté en domesticitat, molts desigs d’atacar l’aviram, les ovelles i els porcs; i hom ha trobat que aquesta tendència és inguarible en gossos importats, quan eren cadells, des de països com la Terra del Foc i Austràlia, on els salvatges no els tenen en domesticitat. Per altra banda, que n’és d’estrany que els nostres gossos civilitzats, àdhuc llurs cadells, hagin d’ésser ensenyats a no atacar l’aviram, les ovelles o els porcs! Sens dubte que a voltes els ataquen, i aleshores hom els pega; i si no se’n desavesen són destruïts: de manera que l’hàbit, amb algun grau de selecció, ha concorregut probablement a civilitzar per herència els nostres gossos. D’altra banda, els pollets han perdut, únicament per hàbit, la por del gos o del gat, que segurament era al principi instintiva en ells. El mateix succeeix amb els petits faisans que són criats per una gallina. No és pas que els pollets hagin perdut la por de tot, sinó només dels gossos i dels gats, puix que si la gallina fa el cloqueig de perill, sortiran corrents de sota d’ella (especialment els pollets de gall dindi) per a amagar-se entre les herbes i les mates dels voltants; i això ho fan evidentment amb el propòsit instintiu de permetre, com també ho fan els ocells terrícoles salvatges, que llur mare s’escapi volant. Però aquest instint retingut pels nostres pollets ha esdevingut inútil en la domesticitat, ja que la mare gallina gairebé ha perdut, per desús, la capacitat de volar.

D’ací que podem concloure que els instints domèstics han estat adquirits i els instints naturals han estat perduts, en part a causa de l’hàbit i en part perquè l’home ha anat seleccionant i acumulant durant generacions successives accions i hàbits mentals peculiars, que per primera vegada aparegueren de quelcom que, en la nostra ignorància, hem d’anomenar accident. En alguns casos l’hàbit imposat ha estat suficient per a produir aquests canvis mentals heretats; en d’altres, l’hàbit imposat no ha aconseguit res i tot ha estat el resultat de la selecció, realitzada de manera metòdica i inconscient; però en la majoria de casos, probablement, l’hàbit i la selecció han actuat plegats.

Comprendrem més bé, potser, com els instints han esdevingut modificats en la naturalesa, per la selecció, si en considerem alguns exemples. Dels diversos que discutiré en la meva obra futura, en seleccionaré només tres, és a dir, l’instint que porta el cucut a pondre els seus ous en els nius d’altres ocells; l’instint esclavitzador de certes formigues; i la capacitat de l’abella comuna per a construir el rusc. Aquests dos últims instints han estat generalment classificats amb tota justícia, pels naturalistes, com els més meravellosos de tots els instints coneguts.

Avui dia, hom admet comunament que la causa més immediata i final de l’instint del cucut és que no pon els seus ous cada dia però sí a intervals de dos o tres dies; de manera que, si hagués de fer el seu propi niu i covar els seus propis ous, els que va pondre primer es quedarien sense covar durant un cert temps, o hi hauria ous i ocellets d’edats diferents en un mateix niu. Si aquest fos el cas, el procés de posta i la covada podrien ésser inconvenientment llargs, sobretot perquè la mare cucut ha d’emigrar en un període molt primerenc; i els primers ocellets que sortissin de l’ou haurien d’ésser alimentats, probablement, només per l’ocell mascle. El cucut americà es troba en aquesta situació, puix que fa el seu propi niu i té tot alhora ous i ocellets que surten successivament de l’ou. Hom ha dit que el cucut americà pon ocasionalment els seus ous en el niu d’altres ocells; però he sentit dir a l’alta autoritat del doctor Brewer que això és una equivocació. No obstant això, podria donar diversos exemples d’ocells que hom sap que ponen ocasionalment llurs ous en els nius d’altres ocells. Suposem que l’antic progenitor del cucut europeu tingués els hàbits del cucut americà; però que pongués en alguna ocasió els seus ous en el niu d’un altre ocell. Si el progenitor antic hagués tret algun profit d’aquest hàbit ocasional, o si els ocellets haguessin esdevingut més vigorosos —pel profit que obtenien de l’enganyat instint maternal d’una altra espècie— que quan en tènia cura llur pròpia mare, atrafegada com anava pel fet de tenir al mateix temps ous i ocellets d’edats diverses; aleshores els progenitors antics i els ocellets adoptats obtindrien un avantatge. I l’analogia em faria creure que els ocellets criats d’aquesta manera serien capaços de seguir, per herència, l’hàbit ocasional i aberrant de llur mare, i que a llur torn serien capaços de pondre ous en els nius d’altres ocells, reeixint així a tirar endavant llurs cries. Crec que l’instint estrany del nostre cucut hauria pogut ésser, i de fet ha estat, generat per un procés continuat d’aquesta naturalesa. I d’acord amb el doctor Gray i d’altres observadors, puc afegir que el cucut europeu no ha perdut del tot el seu instint maternal ni la cura dels seus ocellets.

L’hàbit ocasional d’ocells que ponen llurs ous en els nius d’altres ocells, de la mateixa o d’una altra espècie, no és gaire rar entre les gallinàcies; i això explica potser l’origen d’un instint singular en el grup afí dels estruços. En el cas de les espècies americanes, com a mínim, un grup d’estruços femelles s’apleguen i ponen alguns ous de primer en un niu i després en un altre; i després els mascles els coven. Aquest instint pot ésser explicat probablement pel fet que les femelles ponen un gran nombre d’ous; però a intervals de dos o tres dies, com en el cas dels cucuts. Malgrat tot, l’instint de l’estruç americà encara no ha estat perfeccionat; perquè un nombre sorprenent d’ous queda escampat per les planures, de manera que en un sol dia de cacera vaig recollir-ne almenys vint que estaven abandonats i fets malbé.

Moltes abelles són paràsites i ponen sempre llurs ous en els nius d’abelles d’altres menes. Aquest cas és més remarcable que el del cucut; perquè aquestes abelles no tenen només els instints sinó també l’estructura modificats d’acord amb llurs hàbits parasitaris; i no posseeixen l’aparell transportador de pol·len que els caldria si haguessin d’emmagatzemar aliment per a llurs pròpies cries. Igualment, algunes espècies d’esfècids (insectes que s’assemblen a les vespes) són paràsites d’altres espècies; i últimament M. Fabre ha donat bones raons per a creure que si bé el Tachytes nigra fa generalment el seu propi cau i l’omple de preses paralitzades perquè les seves cries se n’alimentin, quan troba un cau que ha estat construït i omplert per un altre ésser aprofita la bona sort i esdevé accidentalment parasitari. En aquest cas, i en el del cucut, no veig cap dificultat perquè la selecció natural convertís un hàbit ocasional en permanent, si fos profitós per a l’espècie i no comportés l’extermini de l’insecte del qual són robats, traïdorament, el niu i l’aliment emmagatzemat.

L’instint esclavitzador

Aquest instint remarcable va ésser descobert per primera vegada en la Fornica (Polyerges) rufescens per Pierre Huber, un observador fins i tot millor que el seu cèlebre pare. Aquesta formiga és totalment dependent dels seus esclaus; sense l’ajuda d’aquests l’espècie esdevindria certament extingida en un sol any. Els mascles i les femelles fèrtils no treballen. Les femelles estèrils o obreres no fan res més que dedicar-se a la captura d’esclaus, si bé amb una energia i un coratge remarcables. Són incapaces de fer llurs propis nius o d’alimentar llurs pròpies larves. Quan un niu vell resulta inconvenient, i han d’emigrar, els que determinen l’emigració són els esclaus que de fet transporten llurs amos amb les mandíbules. Els amos són tan absolutament desvalguts que quan Huber en va deixar trenta sense cap esclau, però amb un devessall de l’aliment que més els plaïa i amb llurs larves i nimfes perquè els estimulessin a treballar, no van fer res; ni tan sols foren capaços d’alimentar-se, i molts d’ells moriren de fam. Aleshores Huber introduí una sola esclava (F. fusca) que va començar instantàniament a treballar i alimentà i salvà els supervivents; construí algunes cel·les, va tenir cura de les larves i ho deixà tot endreçat. ¿Què pot ésser més extraordinari que aquests fets ben comprovats? Si no haguéssim conegut cap altra formiga esclavitzadora, hauria estat inútil d’especular sobre la manera com un instint tan meravellós podia haver estat perfeccionat.

També P. Huber va ésser qui descobrí per primera vegada que la Formica sanguinea era una formiga esclavitzadora. Aquesta espècie es troba en indrets del sud d’Anglaterra, i els seus hàbits han estat estudiats per Mr. Smith, del Museu Britànic, a qui estic molt reconegut per la informació que m’ha ofert en aquest i en d’altres temes. Encara que confiava plenament en les afirmacions de Huber i de Mr. Smith, vaig tractar d’abordar aquest assumpte en un estat d’ànim escèptic, perquè tothom pot ésser excusat per dubtar de la veritat d’un instint tan extraordinari i odiós com el de fer esclaus. Per tant, exposaré amb cert detall les observacions que jo mateix vaig fer. Vaig obrir catorze nius de F. sanguinea, i vaig trobar algunes esclaves en tots ells. Els mascles i les femelles fèrtils de l’espècie esclava són trobats només en llurs pròpies comunitats i mai no han estat observats en els nius de F. sanguinea. Les esclaves són negres i no atenyen més de la meitat de la mida de llurs amos vermells, o sia que el contrast entre llurs aspectes és molt gran. Si hom pertorba lleugerament el formiguer, a vegades les esclaves surten a fora i estan molt agitades, i defensen el niu com ho fan llurs amos: quan hom pertorba molt el niu i les larves i les nimfes corren perill, les esclaves treballen enèrgicament amb els amos per a transportar-les a un indret segur. Per tant és evident que les esclaves es troben com a casa seva. Durant els mesos de juny i juliol de tres anys successius he vigilat, per moltes hores, nius al Surrey i al Sussex, i mai no he vist una esclava que entrés o sortís d’un niu. Per tal com durant aquests mesos hi ha molt poques esclaves, vaig pensar que podrien comportar-se de manera diferent quan fossin més nombroses; però Mr. Smith em diu que ell ha vigilat nius al Surrey i al Hampshire durant els mesos de maig, juny i agost, i a hores diverses, i mai no ha vist esclaves, tot i que a l’agost són molt nombroses, que entressin o sortissin del niu. En conseqüència considera que són esclaves estrictament casolanes. Les formigues amo, en canvi, poden ésser vistes transportant constantment materials per al niu, i aliment de tota mena. Malgrat tot, el mes de juny d’aquest any em vaig trobar una comunitat amb un nombre d’esclaves insòlitament elevat, i vaig observar algunes esclaves barrejades amb els amos a la sortida del niu, i adreçant-se pel mateix camí a un pi roig alt, distant vint-i-cinc iardes, on s’enfilaren a la recerca, probablement, d’afídids o de còccids. Segons Huber, que tingué àmplies oportunitats per a investigar, a Suïssa les esclaves treballen habitualment amb els amos en la construcció del niu, i elles soles obren i tanquen les portes al matí i al vespre; i, tal com Huber afirma expressament, llur feina principal és la recerca d’afídids. Aquesta diferència dels hàbits usuals dels amos i de les esclaves entre els dos països, probablement depèn solament del fet que les esclaves són capturades a Suïssa en major quantitat que a Anglaterra.

Un dia vaig ésser testimoni, per una casualitat venturosa, d’una migració des d’un niu a un altre, i era un espectacle interessantíssim d’observar que en aquest cas, i tal com Huber ho descriví, eren els amos els que transportaven amb tota cura les esclaves amb les mandíbules. Un altre dia em va cridar l’atenció una vintena de formigues esclavitzadores que rondaven pel mateix redol i, certament, no buscaven menjar; van apropar-se a una comunitat independent de formigues de l’espècie esclava (F. fusca), que les repel·liren vigorosament; a vegades fins a tres d’aquestes formigues s’arrapaven a les potes de la F. sanguinea esclavitzadora. Aquesta darrera matava despietadament les seves petites adversàries i transportava llurs cadàvers al niu com a aliment, a una distància de vint-i-nou iardes; però no aconseguí de prendre cap nimfa per a convertir-la en esclava. Aleshores, vaig col·locar un petit grup de nimfes de F. fusca d’un altre niu, en un petit clap obert a la vora del camp de batalla; les tiranes se n’apoderaren àvidament i les carregaren pensant, potser, que després de tot havien sortit victorioses en l’últim combat.

Al mateix temps, vaig col·locar en el mateix lloc una petita porció de nimfes d’una altra espècie, F. flava, amb algunes d’aquestes petites formigues grogues encara arranades a les restes del niu. Aquesta espècie és a vegades, si bé rarament, esclavitzada, com ho ha descrit Mr. Smith. Tot i que és una espècie de mida molt petita, és molt coratjosa, i l’he vista atacar amb ferotgia d’altres formigues. En una ocasió vaig trobar amb gran sorpresa una comunitat independent de F. flava sota una pedra, més avall d’un formiguer de la F. sanguinea esclavitzadora; i quan jo vaig pertorbar accidentalment ambdós nius, les petites atacaren amb coratge sorprenent llurs corpulentes veïnes. Vaig tenir, aleshores, curiositat d’esbrinar si les F. sanguinea podrien distingir les nimfes de les F. fusca, que converteixen habitualment en esclaves, de les petites i furioses F. flava, que només capturen rarament, i va ésser evident que sí que les distingiren tot d’una: hem vist que s’apoderaven immediatament i amb avidesa de les nimfes de F. fusca, mentre que s’aterriren quan es trobaren amb les nimfes, i fins i tot amb la terra, del niu de F. flava, i s’escapoliren a corre-cuita; però, al cap de més o menys un quart d’hora, poc després que les petites formigues grogues hagueren desfilat, van tornar fent el cor fort i s’emportaren les nimfes.

Un vespre vaig visitar una altra comunitat de F. sanguinea, i vaig trobar unes quantes d’aquestes formigues entrant al niu, bo i portant els cadàvers de F. fusca (cosa que demostrava que no es tractava pas d’una migració) i nombroses nimfes. Vaig seguir el rastre de la filera de formigues afeixugades amb llur botí fins a una bruguera tupida, a unes quaranta iardes de distància, d’on vaig veure que sortia l’última F. sanguinea carregant una nimfa; però no vaig poder descobrir el niu arrrasat entre la bruguera tupida. El niu, però, devia estar ben a prop, perquè dos o tres exemplars de F. fusca corrien amunt i avall en la més gran agitació, i n’hi havia un que penjava immòbil d’un branquilló de bruc, portant a la boca una de les seves nimfes, per damunt de la seva llar saquejada.

Aquests són els fets, encara que no calia que jo els confirmés, pel que fa al meravellós instint d’esclavització. Contemplem ara el contrast entre els hàbits instintius de F. sanguinea i els de F. rufescens. Aquesta última no fa el seu niu, no determina les seves migracions, no cerca aliment per a ella ni per a les seves cries, i ni tan sols sap alimentar-se, depèn absolutament de les seves nombroses esclaves. En canvi, F. sanguinea posseeix poques esclaves, i extremadament poques al principi de l’estiu. Els amos determinen quan i on ha d’ésser construït un niu nou, i quan migren transporten les esclaves. Tant a Suïssa com a Anglaterra, sembla que les esclaves tenen la cura exclusiva de les larves, i que només els amos van en expedició a la recerca d’esclaves. A Suïssa, les esclaves i els amos treballen plegats, portant materials i construint el niu: però especialment les esclaves atenen i munyeixen, per així dir-ho, llurs afídids; i d’aquesta manera tothom obté aliment per a la comunitat. A Anglaterra, només les formigues amo abandonen usualment el niu per a buscar materials de construcció, i aliments per a elles, per a llurs esclaves i per a les larves. O sia que els amos reben ací molt menys servei de llurs esclaves que no pas a Suïssa.

No pretendré de fer conjectures sobre els passos que originaren l’instint de F. sanguinea. Però com que les formigues, sense ésser esclavitzadores, s’emporten les nimfes d’altres espècies, tal com jo he vist, si les troben escampades a prop de llurs nius, és possible que les nimfes que en principi havien estat acumulades com a aliment, esdevinguessin adultes; i que aquestes formigues, criades així involuntàriament, seguissin aleshores llurs propis instints, i fessin la feina que poguessin. Si llur presència hagués resultat profitosa per a l’espècie que va apoderar-se’n —si fos més profitós per a aquesta espècie capturar obrers que procrear-los—, l’hàbit de capturar nimfes originàriament com a menjar podria haver estat enfortit i fet permanent per selecció natural amb el propòsit, ben diferent, de convertir-les en esclaves. Una vegada l’instint va ésser adquirit, i encara que fos dut a terme en un grau inferior fins i tot a com ho fa la nostra F. sanguinea britànica —la qual, com hem vist rep menys ajut de les seves esclaves que la mateixa espècie a Suïssa—, no veig cap dificultat perquè la selecció natural augmentés i modifiqués l’instint, sempre que cada modificació fos profitosa per a l’espècie, fins a formar una formiga que depengués de les seves esclaves d’una manera tan abjecta com en depèn la Formica rufescens.

L’instint de l’abella comuna de fer cel·les

No entraré ací en detalls irrellevants sobre aquesta qüestió, sinó que donaré simplement un esbós de les conclusions a les quals he arribat. Seria un home ben llosc el qui pogués examinar l’estructura exquisida d’un rusc, tan meravellosament adaptat al seu propòsit, sense sentir una admiració entusiasta. Hem sentit dir als matemàtics que les abelles han resolt pràcticament un problema complicat i han construït llurs cel·les de la forma adient per a encabir-hi la més gran quantitat de mel possible, despenent en llur construcció la mínima quantitat possible de cera preciosa. Hom ha observat que un obrer destre, amb eines i mesures adequades, trobaria dificilíssim de fer cel·les de cera de la forma escaient, si bé un eixam d’abelles, que treballen en un rusc fosc, ho efectua a la perfecció. Tot i concedir-li tants instints com vulgueu, sembla a primer cop d’ull inconcebible del tot que pugui fer tots els angles i plans necessaris, i fins i tot que percebi quan estan fets correctament. Però la dificultat no és tan gran com sembla de bell antuvi: crec que pot ésser demostrat que tot aquest treball magnífic és el resultat d’alguns instints molt senzills.

Mr. Waterhouse, que demostrà que la forma de la cel·la tenia una gran relació amb la presència de cel·les adjacents, em conduí a investigar aquest tema; i el punt de vista següent pot ésser considerat, potser, que és només una modificació de la seva teoria. Considerem el gran principi de la gradació i mirem si la naturalesa no ens revela el seu mètode de treball. A un extrem d’una sèrie curta tenim els borinots, que usen llurs capolls vells per a guardar mel, afegint-hi a vegades petits tubs de cera i fent també cel·les de cera arrodonides, separades i molt irregulars. A l’altre extrem de la sèrie tenim les cel·les de les abelles de rusc, col·locades en dues cares: cada cel·la, com és ben sabut, és un prisma hexagonal, amb els caires basats dels sis costats aixamfranats per a unir-se tot formant una piràmide, constituïda per tres rombes. Aquests rombes tenen uns certs angles, i els tres que formen la base piramidal d’una cel·la en una cara de la bresca, entren en la composició de les bases de tres cel·les adjacents de l’altra cara de la bresca. En la sèrie formada entre la perfecció extrema de les cel·les de l’abella de rusc i la simplicitat de les del borinot, tenim les cel·les de la Melipona domestica mexicana, descrites i dibuixades curosament per Pierre Huber. La pròpia Melipona és una forma intermèdia entre l’abella i el borinot, però està més relacionada amb aquest últim: construeix una bresca de cera quasi regular amb cel·les cilíndriques on les cries van madurant, i, a més, algunes grans cel·les de cera per a guardar mel. Aquestes cel·les darreres són gairebé esfèriques i de mides quasi iguals, i estan agregades formant una massa irregular. Però el que és important d’observar és que aquestes cel·les són col·locades sempre tan juntes les unes de les altres, que si les esferes fossin completes s’intersecarien mútuament o es trencarien; però això no passa mai perquè les abelles construeixen parets de cera planes i perfectes entre les esferes que tendeixen a intersecar-se. Per tant, cada cel·la consisteix en una porció externa esfèrica i dues, o tres, o més superfícies perfectament planes, segons que tingui dues, tres, o més cel·les adjacents. Quan una cel·la es posa en contacte amb altres tres cel·les, cosa que és del cas amb freqüència i necessàriament, perquè les esferes tenen gairebé la mateixa mida, aleshores les tres superfícies planes s’uneixen formant una piràmide; i aquesta piràmide és manifestament una imitació grollera de la base piramidal amb tres costats de la cel·la de l’abella comuna, tal com Huber remarcà. També ací, com en les cel·les d’abella comuna, les tres superfícies planes de cada cel·la entren necessàriament en la construcció de tres cel·les adjacents. És obvi que la Melipona estalvia cera amb aquest tipus de construcció; puix que les parets planes entre cel·les adjacents no són dobles sinó que tenen el mateix gruix que les porcions esfèriques externes i, així i tot, cada porció plana forma part de dues cel·les.

Tot reflexionant sobre aquest cas, se’m va acudir que si la Melipona hagués construït les seves esferes a certa distància les unes de les altres, les hagués fetes del mateix volum i les hagués col·locades simètricament en dues cares, l’estructura resultant hauria estat probablement tan perfecta com la bresca de l’abella comuna. En conseqüència vaig escriure al professor Miller, de Cambridge, i aquest geòmetra ha revisat amablement el resum següent, tret de les seves informacions, i em diu que és totalment correcte:

Si hom descriu un nombre igual d’esferes amb llurs centres col·locats en dues cares paral·leles; amb el centre de cada esfera a una distància de radi × √ 2, o radi × 1,41421 (o a una distància una mica inferior), dels centres de les sis esferes que l’envolten en la mateixa cara; i a la mateixa distància dels centres de les esferes adjacents de l’altra cara paral·lela; aleshores, si hom formés els plans d’intersecció entre les diverses esferes d’ambdues cares, resultaria una cara doble de prismes hexagonals, units entre ells per bases piramidals formades per tres rombes; i els rombes i els costats dels prismes hexagonals tindrien tots els angles exactament iguals als millors mesuraments que hom ha fet de les cel·les de l’abella comuna.

D’ací que podem concloure amb seguretat que si poguéssim modificar lleugerament els instints que la Melipona ja posseeix, i que per ells mateixos no són gaire meravellosos, aquesta abella faria una estructura tan meravellosament perfecta corn la de l’abella comuna. Hauríem de suposar que la Melipona fes les seves cel·les veritablement esfèriques i de la mateixa mida, coses que no serien gaire sorprenents, per tal com ja ho fa en cert grau, i perquè sabem que molts insectes poden fer en la fusta galeries perfectament cilíndriques tot girant, en aparença, entorn d’un punt fix. Hauríem de suposar que la Melipona arrangés les seves cel·les en cares planes, com ja ho fa amb les seves cel·les cilíndriques; i hauríem en cara de suposar, i ací hi ha la dificultad màxima, que pogués discernir amb tota cura a quina distància ha de trobar-se de les seves companyes obreres quan diverses d’elles construeixen llurs esferes; la Melipona, emperò, està ja tan capacitada per a discernir les distàncies que sempre fa les esferes de manera que s’intersequin àmpliament; i aleshores uneix els punts d’intersecció amb superfícies perfectament planes. A més, hauríem de suposar, i això no representa cap dificultat, que després que els prismes hexagonals han estat formats per intersecció d’esferes adjacents de la mateixa cara, pot prolongar l’hexàgon a qualsevol longitud requerida per a encabir-hi l’acumulació de mel; de la mateixa manera que el rude borinot afegeix cilindres de cera a les boques circulars dels seus capolls vells. Per aital modificació d’uns instints no gaire meravellosos per ells mateixos, no més meravellosos que els que fan que l’ocell construeixi el niu, crec que l’abella comuna ha adquirit, mitjançant la selecció natural, la seva capacitat arquitectònica inimitable.

Però aquesta teoria pot ésser comprovada per experimentació. Seguint l’exemple de Mr. Tegetmeier, vaig separar dues bresques i vaig posar entre elles una tira de cera llarga, gruixuda i quadrada: les abelles començaren instantàniament a excavar-hi sots circulars i, a la vegada que els aprofundien, els feien més i més amples fins que els convertien en depressions poc pregones, que a simple vista semblaven esferes o parts perfectes d’una esfera amb un diàmetre molt semblant al de la cel·la. Em resultà interessantíssim d’observar que arreu on diverses abelles havien començat a excavar les depressions prop les unes de les altres, havien començat la feina a una distància tal entre elles que, quan les depressions assoliren l’amplària esmentada (és a dir, semblant a l’amplada de la cel·la ordinària) i llur profunditat era més o menys un sisè del diàmetre de l’esfera de la qual formaven part, les vores de les depressions s’intersecaven o es trencaven mútuament. Tan bon punt això succeí, les abelles pararen d’excavar i començaren a construir parets planes de cera a les línies d’intersecció de les depressions, de manera que cada prisma hexagonal fou construït sobre la vora fistonejada d’una depressió suau, en comptes d’ésser-ho sobre les vores rectes d’una piràmide de tres costats com seria el cas de les cel·les ordinàries.

Aleshores, vaig posar dintre del rusc una làmina fina i estreta com una fulla de ganivet, i tenyida de vermell, en lloc de la tira de cera gruixuda i quadrada. Les abelles començaren a excavar a ambdós costats petites depressions properes entre si, igual que ho feren abans; però, com la làmina de cera era tan prima, si les depressions haguessin estat excavades a la mateixa profunditat que en l’experiment anterior, llurs fons s’haurien trencat els uns en el altres des de les cares oposades. Les abelles, però, no permeteren que això succeís i aturaren llurs excavacions en el temps adient; de manera que les depressions, tant bon punt estaven una mica aprofundides, ja començaven a tenir el fons pla; i aquests fons plans, formats per fines plaquetes de cera vermella que no havia estat mastegada, estaven situats, fins on l’ull ho pot jutjar, exactament al llarg de plans d’intersecció imaginaris entre les depressions en les cares oposades de la làmina de cera. En algunes parts, només trossos petits, i en d’altres, porcions grans de la placa romboïdal, havien estat abandonats entre les depressions oposades, però la feina, a causa d’un estat de coses antinatural, no havia estat realitzada amb polidesa. Les abelles haurien d’haver treballat a quasi la mateixa velocitat en cada costat de la làmina de cera vermella, tot rosegant circularment les depressions i aprofundint-les per ambdós costats, per a haver reeixit així a deixar plaques planes entre les depressions, deturant la feina en els plans intermedis o plans d’intersecció.

Considerant com és de flexible la cera prima, no veig que les abelles hagin de tenir cap dificultat, mentre treballen en els dos costats d’una làmina de cera, a percebre quan han rosegat prou cera per a deixar-la del gruix adequat i a deturar aleshores la feina. En les bresques ordinàries, m’ha semblat que les abelles no sempre aconsegueixen de treballar al mateix ritme exacte des dels costats oposats; puix que he vist rombes deixats a la meitat, a la base d’una cel·la acabada de començar, i que eren lleugerament còncaus d’un costat, on suposo que les abelles havien excavat massa de pressa, i convexos del costat contrari, on les abelles no havien treballat tan ràpidament. En un cas molt notable, vaig posar la bresca altra vegada dins del rusc, vaig deixar que les abelles continuessin treballant una estona, i després vaig reexaminar la cel·la. Vaig descobrir que la placa romboïdal havia estat completada i havia esdevingut perfectament plana: era totalment impossible, per la finor extrema de la petita placa romboïdal, que haguessin fet això rosegant el costat convex; i sospito que en aquests casos les abelles es col·loquen en les cel·les oposades i empenyen i dobleguen la cera dúctil i tèbia (cosa que tal com he comprovat, és fàcil de fer) fins a deixar-la en el seu veritable pla intermedi, i d’aquesta manera l’aplanen.

Per l’experiment amb la làmina de cera vermella, podem veure clarament que si les abelles haguessin de construir per elles mateixes una fina paret de cera, podrien fer llurs cel·les de la forma adient, quedant-se a la distància adequada les unes de les altres, excavant a la mateixa velocitat, i procurant de fer cavitats igualment esfèriques, sense permetre mai que les esferes s’esbotzessin entre si. Car les abelles, tal com hom ho pot veure clarament examinant la vora d’una bresca en construcció, fan una paret matussera i circumferencial, o una revora, a tot el voltant de la bresca; i van rosegant-la des de costats oposats, treballant sempre en sentit circular mentre aprofundeixen cada cel·la. Mai no fan alhora tota la base piramidal de tres costats en qualsevol cel·la, sinó tan sols una placa romboïdal a l’extrem del marge en creixement, o dues plaques, segons sigui del cas; i mai no completen els caires superiors de les plaques romboïdals fins que les parets hexagonals són començades. Algunes d’aquestes afirmacions difereixen de les que féu el justament cèlebre Huber pare, però jo estic convençut de llur exactitud; i si tingués prou espai podria demostrar que estan d’acord amb la meva teoria.

L’afirmació de Huber que la primera de totes les cel·les és excavada en una petita paret de cera de costats paral·lels, no és, pel que jo he vist, estrictament correcta; el primer començament ha estat sempre una caputxeta de cera; però no entraré ací en aquests detalls. Veiem com és d’important el paper que fa l’excavació en la construcció de les cel·les; però seria un gran error de suposar que les abelles no poden construir una paret matussera de cera en la posició adequada, o sia al llarg del pla d’intersecció de dues esferes contigües. Tinc diversos exemplars d’abella que demostren clarament que poden fer-ho. Àdhuc en la grollera revora circumferencial o en la paret de cera que volta la bresca en construcció, hom pot observar de tant en tant curvatures, la posició de les quals correspon als plans de les plaques romboïdals de futures cel·les. Però en tots els casos, la paret grollera de cera ha d’haver estat acabada, per haver estat rosegada àmpliament pels dos costats. És curiosa la manera com construeixen les abelles; sempre fan la primera paret grollera de deu a vint vegades més gruixuda que la paret excessivament prima de la cela acabada, que és la que queda finalment. Comprendrem com treballen suposant que uns paletes fan de primer un ampli tossal de ciment i que aleshores comencen a treure ciment de la part que toca el terra, i de la mateixa manera en ambdós costats, fins que queda al mig una paret llisa i molt prima; els paletes van apilant sempre el ciment que han tret i d’altre de fresc, al damunt del tossal. Tindrem així una paret prima cada cop més alta; però coronada sempre per una coberta gegantina. Per tal com totes les cel·les, tant les que estan tot just començades com les que ja estan completades, estan coronades d’aquesta manera per un regruix de cera resistent, les abelles poden aplegar-se i caminar sobre la bresca sense fer malbé les delicades parets hexagonals, que tenen només un gruix si fa no fa de quatre centèsimes de polzada; les plaques de la base piramidal són aproximadament de doble gruix. Amb aquesta manera singular de construir, la bresca es reforça contínuament i, a la fi, hi ha la màxima economia de cera.

Sembla, de primer, que a la dificultat de comprendre com es fan les cel·les, s’afegeix el fet que multitud d’abelles treballen plegades. Quan una abella ha treballat un cert temps en una cel·la va cap a una altra, de manera que, tal com Huber afirmà, una vintena d’individus treballen àdhuc al començament de la primera cel·la. Vaig poder demostrar aquest fet en la pràctica, cobrint els caires de les parets hexagonals d’una sola cel·la, o el marge extrem de la revora circumferencial d’una bresca en construcció, amb una capa extremadament prima de cera barrejada amb color vermell; i vaig trobar que invariablement el color va ésser difuminat amb moltíssima delicadesa per les abelles, tal com un pintor ho podria fer amb el seu pinzell, perquè partícules de la cera de color havien estat tretes del lloc on jo vaig deixar-la i havien estat incorporades a les vores en construcció de totes les cel·les del voltant. El treball de construcció sembla ésser una mena d’equilibri establert entre moltes abelles, quedant-se totes, per instint, a la mateixa distància relativa les unes de les altres, tractant totes d’excavar esferes iguals, i de construir aleshores, o de deixar sense mossegar, els plans d’intersecció entre aquestes esferes. Era realment curiós d’observar en casos de dificultat, com quan dos trossos de bresca es troben formant angle, amb quina freqüència les abelles destruïen i reconstruïen de maneres diferents la mateixa cel·la, recorrent a vegades a una forma que en principi havien rebutjat.

Quan les abelles tenen un indret on poden situar-se en les posicions adients per a treballar —per exemple, un llistó de fusta col·locat directament sota el centre d’una bresca que creix cap avall, de manera que la bresca ha d’ésser construïda sobre una de les cares del llistó—, en aquest cas les abelles poden posar els fonaments d’una paret d’un nou hexàgon en el seu lloc precís, projectant-se més enllà de les altres cel·les ja acabades. N’hi ha prou que les abelles puguin situar-se a les distàncies relatives adequades entre elles i respecte a les parets de les cel·les acabades en darrer terme, i aleshores, mitjançant sorprenents esferes imaginàries, poden construir una paret intermèdia entre dues esferes adjacents; però, pel que he vist, mai no mosseguen i acaben els angles de la cel·la fins que una gran part de la cel·la i de les cel·les adjacents no ha estat construïda. Aquesta capacitat de les abelles de posar els fonaments, en certes circumstàncies, d’una paret grollera en el lloc adient entre dues cel·les acabades de començar, és un fet important perquè està relacionat amb un altre fet que sembla de primer que destrueix la teoria precedent; o sia que les cel·les dels extrems marginals de les bresques de vespa són a vegades estrictament hexagonals; però no tinc espai ací per a entrar en aquest tema. Tampoc no em sembla una gran dificultat que un sol insecte (com en el cas de la vespa reina) faci cel·les hexagonals, si treballa alternativament per dins i per fora de dues o tres cel·les començades alhora, quedant-se sempre a les distàncies relatives apropiades respecte a les cel·les acabades de començar, excavant esferes o cilindres, i construint plans intermedis. Fins i tot és concebible que un insecte podria establir els plans d’intersecció, fixant-se a un punt des del qual comencés la cel·la i movent-se des d’allí cap enfora, primer a un punt i després a cinc altres punts a la distància adequada del punt central i entre ells, i podria fer així un hexàgon aïllat. Però no tinc notícia que un cas com aquest hagi estat observat; ni es desprendria cap profit de la construcció d’un sol hexàgon, perquè la seva construcció requeriria més materials que per a fer un cilindre.

Hom podria preguntar, puix que la selecció natural només actua per acumulació de modificacions lleus de l’estructura o de l’instint —cadascuna profitosa per a l’individu sota les seves condicions de vida—, com podria haver resultat profitosa per al progenitor de l’abella comuna una successió llarga i gradual d’instints arquitectònics modificats, tendint tots ells a l’actual i perfecte plànol de la construcció. Crec que la resposta no és pas difícil: hom sap que les abelles es troben sovint en dificultats per aconseguir nèctar suficient, i Mr. Tegetmeier m’informa que hom ha comprovat experimentalment que les abelles d’un rusc consumeixen de dotze a quinze lliures de sucre sec per a la secreció de cada lliura de cera; o sia que les abelles d’un rusc han de recollir i consumir una prodigiosa quantitat de nèctar fluid per a secretar la cera necessària per a la construcció de llurs bresques. A més a més, moltes abelles han de romandre ocioses durant molts dies en el procés de secreció. Un gran emmagatzemament de mel és indispensable per a mantenir un gran nombre d’abelles durant l’hivern; i és sabut que la seguretat del rusc depèn sobretot d’un nombre elevat d’abelles que han d’ésser mantingudes. Per tant, l’estalvi de cera, amb el corresponent estalvi de mel, deu ésser un element importantíssim d’èxit en qualsevol família d’abelles. Sens dubte que l’èxit de qualsevol espècie d’abella pot ésser dependent del nombre dels seus paràsits o d’altres enemics, o de causes ben distintes, i ésser completament independent de la quantitat de mel que les abelles poguessin recollir. Però suposem que aquesta última ciscumstància determinés, com probablement determina sovint, el nombre de borinots que podrien viure en un país; i suposem encara que la comunitat viuria tot l’hivern i que, conseqüentment, requeriria una acumulació de mel: en aquest cas no pot haver-hi dubtes que seria un avantatge per al nostre borinot si una modificació lleugera del seu instint el fes construir la cel·les de cera apropades entre si, de manera que s’intersequessin una mica; car la paret comuna, ni que fos entre dues cel·les adjacents, estalviaria una mica de cera. D’ací que seria més i més avantatjós per al nostre borinot que anés fent les seves cel·les cada vegada més regulars, més apropades entre elles i agregades formant una massa, com les cel·les de la Melipona; perquè en tal cas una gran part de la superfície que delimitaria una cel·la serviria per a delimitar-ne d’altres, i s’estalviaria molta cera. A més a més, i per la mateixa causa, seria profitós per a la Melipona que anés fent les seves cel·les cada cop més juntes i més regulars, en tots els sentits, que actualment; puix que aleshores, les superfícies esfèriques desapareixerien completament i serien totes elles substituïdes per superfícies planes; i la Melipona faria una bresca tan perfecta com la de l’abella comuna. La selecció natural no podria menar més enllà d’aquest estat de perfecció arquitectònica; ja que la bresca de l’abella comuna pel que podem veure, és absolutament perfecta per a economitzar cera.

Així, crec, l’instint més meravellós de tots els que coneixem, el de l’abella comuna, pot ésser explicat per l’aprofitament, per selecció natural, de nombroses, successives i lleugeres modificacions d’instints més simples. La selecció natural ha menat les abelles, a passes lentes i més i més perfectament, a l’excavació d’esferes iguals, en dues cares i mantenint una certa distància entre elles, i a la construcció i a l’excavació de la cera seguint els plans d’intersecció. Les abelles, sens dubte, no saben més bé que tracen llurs esferes a una distància particular entre elles, que el que saben sobre els diversos angles dels prismes hexagonals i de les plaques basals romboïdals. La força propulsora del procés de selecció natural ha estat l’economia de cera; i l’eixam que despengués menys mel en la secreció de la cera, tindria l’èxit més gran i transmetria, per herència, el seu instint economitzador recentment adquirit als nous eixams, els quals haurien tingut també la millor oportunitat de reeixir en la lluita per l’existència.

No dubto que molts casos d’instints d’explicació molt difícil podrien ésser oposats a la teoria de selecció natural: casos en el quals no podem entendre com un instint podria haver estat originat; casos en els quals hom no sap de l’existència de gradacions intermèdies; casos d’instints d’una importància aparentment tan supèrflua que seria difícil que hi hagués intervingut la selecció natural; casos d’instints gairebé idèntics en animals tan remots en l’escala de la naturalesa que no podem explicar llur semblança per herència a partir d’un progenitor comú, i que, per tant, hem de creure que han estat adquirits per actes de selecció natural independents. No entraré ací en aquests casos diversos, ans em limitaré a una dificultat especial, que de bon començament em semblà insuperable i fins i tot fatal per a tota la meva teoria. Em refereixo a les femelles neutres o estèrils de les comunitats d’insectes: car aquestes neutres sovint difereixen àmpliament en instint i en estructura tant dels mascles com de les femelles fèrtils, i així i tot no poden propagar llur mena perquè són estèrils.

El tema bé mereix d’ésser discutit amb major extensió, però ací esmentaré només un cas: el de les formigues estèrils o obreres. Entendre com les formigues obreres han esdevingut estèrils és una dificultat; però no més gran que si ens referim a qualsevol altra modificació sorprenent de l’estructura; puix que hom pot demostrar que alguns insectes i d’altres articulats en estat de naturalesa esdevenen ocasionalment estèrils; i si aquests insectes haguessin estat socials, i hagués estat profitós per a la comunitat que cada any un cert nombre dels que naixessin fossin capaços de treballar, però incapaços de procrear, no veig gaires dificultats perquè la selecció natural ho efectués. Però he de passar per alt aquesta dificultat preliminar. La gran dificultat rau en el fet que les formigues obreres difereixen àmpliament en estructura dels mascles i de les femelles fèrtils, així com en la forma del tòrax i en la manca d’ales i a vegades d’ulls, i en instint. Pel que fa solament a l’instint, la prodigiosa diferència en aquest sentit entre les obreres i les femelles perfectes hauria estat exemplificada molt millor per l’abella comuna. Si la formiga obrera o un altre insecte neutre haguessin estat animals de condició ordinària, jo hauria d’haver assumit a contracor que tots els caràcters llurs havien estat adquirits lentament per selecció natural; és a dir, que un individu havia nascut amb alguna modificació lleugera i profitosa de l’estructura que va ésser heretada per les seves cries, les quals tornaren a variar i tornaren a ésser seleccionades, i així successivament. Però amb la formiga obrera tenim un insecte que difereix àmpliament dels seus pares i que és absolutament estèril, de manera que mai no podria haver transmès modificacions d’estructura o d’instints, adquirides successivament, a la seva prole. Hom pot preguntar bé: ¿com és possible reconciliar aquest cas amb la teoria de la selecció natural?

En primer lloc, recordem que tenim casos innombrables, tant en les nostres produccions domèstiques com en les que estan en estat de naturalesa, de tota mena de diferències d’estructura que han esdevingut correlatives a certes edats o a un dels sexes. Tenim diferències correlatives no solament a un sexe sinó també al curt període de temps en el qual el sistema reproductor és fèrtil, com el plomatge nupcial de molts ocells i les mandíbules ganxudes del salmó mascle. Fins i tot tenim diferències lleus en les banyes de les diverses races de bestiar boví en relació amb la condició artificialment imperfecta del sexe masculí; ja que els bous de certes races tenen les banyes més llargues que els d’altres races, en comparació de les banyes del toros o de les vaques en aquestes mateixes races. D’ací que no puc veure una dificultat real en el fet que qualsevol caràcter hagi esdevingut correlatiu amb la condició estèril de certs membres de les comunitats d’insectes: la dificultat consisteix a comprendre com aitals modificacions correlatives d’estructura podrien haver estat acumulades lentament per selecció natural.

Aquesta dificultat, malgrat que sembla insuperable, és reduïda o, com crec, desapareix, quan hom recorda que la selecció pot ésser aplicada a la família, com també a l’individu, i obtenir així el fi desitjat. Així un vegetal gustós és cuinat, i l’exemplar individual és destruït; però l’horticultor sembra les llavors de la mateixa partida i espera confiadament d’obtenir-ne una varietat gairebé igual; els criadors de bestiar boví desitgen que la carn i el greix estiguin ben entreviats; l’animal és sacrificat però el criador tendirà confiadament a mantenir la mateixa família. Tinc tanta fe en els poders de la selecció que no dubto que una raça de bestiar boví que produís sempre bous de banyes extraordinàriament llargues, podria ésser obtinguda a poc a poc observant amb cura quins toros i vaques concrets produïen, en acoblar-se, els bous amb les banyes més llargues; malgrat que cap bou mai no podria haver propagat la seva mena. El mateix crec que ha succeït amb els insectes socials: una modificació lleugera d’estructura o d’instint, correlativa amb la condició estèril de certs membres de la comunitat, resultà avantatjosa per a aquesta; i en conseqüència els mascles i les femelles fèrtils de la mateixa comunitat prosperaren, i transmeteren a llur prole fèrtil una tendència a produir membres estèrils amb la mateixa modificació. I crec que aquest procés s’ha anat repetint fins a produir la prodigiosa quantitat de diferència entre les femelles estèrils i les fèrtils de la mateixa espècie que veiem en molts insectes socials.

Però no hem arribat encara al punt de màxima dificultat; és a dir, al fet que, entre formigues diverses, les neutres difereixen no únicament de les femelles i del mascles fecunds, sinó també entre si, i a vegades fins a graus quasi increïbles, de manera que hom les divideix en dues i àdhuc tres castes. Les castes, a més, no presenten en general una gradació entre elles, ans estan perfectament definides; essent tan distintes entre si com ho són dues espècies del mateix gènere o encara millor, de dos gèneres de la mateixa família. Així, doncs, en l’Eciton hi ha obreres neutres i soldats neutres, amb mandíbules i instints extraordinàriament diferents; en la Cryptocerus, només les obreres d’una casta porten al cap una estranya mena d’escut, l’ús del qual és desconegut; en la Myrmecocystus mexicana, les obreres d’una casta no deixen mai el niu, i són alimentades per les obreres d’una altra casta, i tenen un abdomen enormement desenvolupat que segrega un tipus de mel, que reemplaça l’excretada pels afídids —per així dir-ho, el bestiar domèstic— que són retinguts o empresonats per les nostres formigues europees.

Hom pensarà realment que tinc una confiança pretensiosa en el principi de selecció natural, no en admetre que uns fets tan meravellosos i ben comprovats anihilen immediatament la meva teoria. En el cas més simple dels insectes neutres d’una casta o de la mateixa mena que, per acció de la selecció natural —com crec que és molt possible—, han esdevingut diferents dels mascles i de les femelles fèrtils, podem concloure amb seguretat, per l’analogia de variacions ordinàries, que cada modificació successiva, lleu i profitosa, no aparegué probablement de bell antuvi en tots els individus neutres d’un mateix niu, sinó només en alguns d’ells; i que la selecció llargament continuada dels progenitors fèrtils que produïren més neutres amb la modificació profitosa, féu que tots els neutres arribessin finalment a tenir el caràcter desitjat. Segons aquesta opinió, hauríem de trobar ocasionalment insectes neutres de la mateixa espècie, en el mateix niu, presentant gradacions d’estructura; i en efecte els trobem, fins i tot sovint si considerem que pocs insectes neutres han estat curosament examinats fora d’Europa. Mr. F. Smith ha mostrat de quina manera més sorprenent diverses formigues neutres de Gran Bretanya difereixen les unes de les altres en mida i a vegades en color; i que les formes extremes poden de tant en tant ésser perfectament connectades per individus obtinguts del mateix formiguer: jo mateix he comparat gradacions perfectes d’aquesta mena. Passa sovint que les obreres de mida major o menor són les més nombroses, o que tant les grans com les petites són nombroses i les de mida intermèdia són escasses. La Formica flava té obreres grans i petites, i algunes de mida intermèdia; i en aquesta espècie, com Mr. F. Smith observà, les obreres més grans tenen ulls simples (ocel·les), que si bé són petits es distingeixen clarament, mentre que les obreres més petites tenen llurs ocel·les rudimentàries. Havent dissecat amb tota cura diversos exemplars d’aquestes obreres, puc afirmar que els ulls són molt més rudimentaris, en les obreres més petites, que el que hom podria esperar merament per llur mida proporcionalment inferior; i crec plenament, encara que no goso afirmar-ho amb tanta energia, que les obreres de mida intermèdia tenen llurs ocel·les en una condició exactament intermèdia. De manera que tenim ací dos grups d’obreres estèrils en el mateix formiguer, que no difereixen només en mida sinó també en els òrgans de visió, malgrat que estiguin connectades per alguns membres de condició intermèdia. Potser divago en afegir que, si les obreres més petites haguessin estat les més útils per a la comunitat, i hom hagués seleccionat contínuament els mascles i les femelles que produïen cada vegada més obreres petites, fins que totes les obreres fossin d’aquesta condició, aleshores tindríem una espècie de formiga amb exemplars neutres de condició molt semblant als de la Myrmica. Car les obreres de Myrmica ni tan sols tenen rudiments d’ocel·les, malgrat que les formigues mascle i femella d’aquest gènere tenen ocel·les ben desenvolupats.

Puc donar un altre exemple. Esperava tan confiadament de trobar gradacions en punts importants d’estructura entre les diferents castes de neutres de la mateixa espècie, que vaig aprofitar de bona gana l’oferiment que em féu Mr. F. Smith de nombrosos exemplars d’un niu de formigues caçadores (Anomma) de l’Àfrica occidental. El lector potser apreciarà millor la magnitud de diferència entre aquestes obreres si no en dono les mides pròpiament dites sinó una comparació estrictament exacta: la diferència era la mateixa que si veiéssim un grup d’obrers construint una casa, i dels quals molts tinguessin una alçada de cinc peus i quatre polzades, i molts la tinguessin de sis peus; però hem de suposar que els obrers més alts tinguessin el cap quatre vegades, en lloc de tres, més gran que els obrers més baixos, i les mandíbules cinc vegades més grans. A més, les mandíbules de les formigues obreres de mides diferents diferien extraordinàriament en configuració, i en la forma i en el nombre de dents. Però el fet més important per a nosaltres és que, tot i que les obreres poden ésser agrupades en castes de mides diferents, hi ha gradacions insensibles entre elles, com també pel que fa a l’estructura àmpliament diferent de llurs mandíbules. Parlo amb seguretat d’aquest últim punt, car Mr. Lubbock féu per a mi, amb la cambra clara, dibuixos de les mandíbules que jo havia dissecat de les obreres de mides diverses.

Davant d’aquests fets, crec que la selecció natural, actuant sobre els progenitors fèrtils, podria formar una espècie que produís neutres regularment, bé de mida gran i amb una forma de mandíbula, bé de mida petita i amb mandíbules d’estructura completament diferent; o finalment, i ací la nostra màxima dificultat, un grup d’obreres d’una mida i estructura, i alhora, un altre grup d’obreres de mida i estructura diferents; de manera que, com en el cas de la formiga caçadora, una sèrie gradual fou formada de primer, i les formes extremes —les més útils per a la comunitat— foren produïdes després en nombre creixent per selecció natural dels progenitors que les generaven; fins que no fou produïda cap estructura intermèdia.

Així, crec, ha estat originat el fet meravellós de l’existència en el mateix niu de dues castes d’obreres estèrils definides distintament, àmpliament diferents les unes de les altres i de llurs progenitors. Podem comprendre com llur producció deu haver resultat útil a la comunitat social dels insectes pel mateix principi que la divisió del treball és útil a l’home civilitzat. Per tal com les formigues treballen per instints heretats i amb armes o eines heretades, i no per coneixement adquirit o amb instruments manufacturats, una divisió perfecta del treball només podria efectuar-s’hi si les obreres eren estèrils; car, si haguessin estat fèrtils, s’haurien encreuat i s’haurien barrejat llurs instints i llur estructura. I la natura, crec, ha realitzat aquesta admirable divisió del treball en les comunitats de formigues, mitjançant la selecció natural. Però em sento obligat a confessar que, tot i la meva fe en aquest principi, mai no hauria esperat que la selecció natural hagués estat eficient fins a tal punt si no me n’hagués convençut del fet el cas d’aquets insectes neutres. Per tant, he discutit el cas, amb certa extensió però totalment insuficient, per a mostrar el poder de la selecció natural, i així mateix perquè aquesta és, de molt, la dificultat especial més greu amb la qual s’ha enfrontat la meva teoria. El cas, també, és molt interessant, perquè prova que en els animals, i en les plantes, qualsevol quantitat de modificació de l’estructura pot ésser duta a terme per l’acumulació de variacions nombroses, lleugeres, i, diguem-ho així, accidentals, que són profitoses d’alguna manera, i sense que l’exercici o l’hàbit hi hagin entrat en joc. Puix que cap quantitat d’exercici, d’hàbit, o de volició dels membres totalment estèrils de la comunitat, no podria possiblement haver afectat l’estructura o els instints dels membres fèrtils, que són els únics que deixen descendència. Em sorprèn que ningú no hagi presentat aquest cas demostratiu dels insectes neutres contra la ben coneguda doctrina de Lamarck.

Resum del capítol

En aquest capítol, m’he esforçat a demostrar breument que les qualitats mentals dels nostres animals domèstics varien, i que les variacions són heretades. He tractat de demostrar, àdhuc amb més brevetat, que els instints varien lleugerament en estat natural. Ningú no discutirà que els instints tenen una importància màxima per a cada animal. Aleshores, no veig cap dificultat perquè, sota condicions de vida canviants, la selecció natural acumuli modificacions lleugeres de l’instint fins a cert punt i en qualsevol direcció útil. En alguns casos l’hàbit, l’ús i el desús, han entrat probablement en joc. No pretenc que els fets exposats en aquest capítol reforcin gaire la meva teoria; però cap dels casos de dificultat, tan honestament com puc jutjar-ho, no l’anorrea. D’altra banda, tots els fets següents tendeixen a corroborar la teoria de selecció natural: els instints no són sempre perfectes del tot i estan exposats a error; no ha estat produït cap instint pel benefici exclusiu d’altres animals, però cada animal s’aprofita dels instints del altres; la màxima en la història natural de «natura non facit saltum» és aplicable als instints igual que a l’estructura corporal, i s’explica plenament per les opinions dites abans i de cap més manera.

Aquesta teoria està també reforçada per alguns altres fets pel que fa als instints; com pel fet comú que quan les espècies afins, però certament distintes, habiten parts del món distants i viuen sota condicions de vida considerablement diferents, malgrat tot, retenen sovint quasi els mateixos instints. Pel principi de l’herència podem comprendre, posem per cas, com és que el tord de l’Amèrica del Sud folra el seu niu amb fang, de la mateixa manera peculiar que ho fa el nostre tord britànic; com és que els cargolets (Troglodytes) mascles de l’Amèrica del Nord fan «nius de mascle» per a descansar-hi, igual que els mascles dels nostres cargolets distints, costum completament diferent del de qualsevol ocell conegut. Finalment, pot no ésser una deducció lògica, però per a la meva imaginació és molt més satisfactori de considerar que instints com els del pollet del cucut que expulsa els seus germans adoptius, les formigues esclavitzadores, les larves dels icneumònids que s’alimenten del cos viu de les erugues, etc., no són instints especialment atorgats o creats sinó petites conseqüències d’una llei general que mena al progrés de tots els éssers orgànics; és a dir, permet que els més forts variïn, es multipliquin i visquin, i que els més febles morin.





VIII


L’HIBRIDISME

Distinció entre l’esterilitat dels primers encreuaments i la dels híbrids — L’esterilitat és diversa en graus, no pas universal, influïda per la consanguinitat pròxima i eliminada per la domesticitat — Lleis que governen l’esterilitat dels híbrids — L’esterilitat no és un atribut especial, sinó incident en d’altres diferències — Causes de l’esterilitat dels primers encreuaments i de la dels híbrids — Paral·lelisme entre els efectes de les condicions de vida del canvi i els de l’encreuament — La fecunditat de les varietats quan s’encreuen i la de llur descendència mestissa no és general — Híbrids i mestissos comparats amb independència de llur fecunditat — Resum

L’opinió sostinguda generalment pels naturalistes és que les espècies, quan s’encreuen, resulten especialment dotades de la condició d’esterilitat, de cara a prevenir la confusió de totes les formes orgàniques. És cert que l’opinió sembla d’antuvi probable, car les espècies dintre un mateix país s’haurien mantingut amb prou feines distintes si haguessin estat capaces d’encreuar-se lliurement. La importància del fet que els híbrids siguin molt generalment estèrils ha estat molt subestimada, penso, darrerament per alguns autors. Per a la teoria de la selecció natural, el cas és especialment important, en la mesura que l’esterilitat dels híbrids no seria potser cap avantatge per a aquests, i per tant no hauria estat adquirida per la preservació continuada de graus successius i profitosos d’esterilitat. Espero tanmateix d’ésser capaç de demostrar que l’esterilitat no és una qualitat especialment adquirida o atorgada, sinó que és incident en d’altres diferències adquirides.

En tractar aquest tema han estat confoses dues classes de fets, fonamentalment diferents en gran part: és a dir, l’esterilitat de dues espècies que s’encreuen per primera vegada i l’esterilitat dels híbrids produïts per aquelles.

Les espècies pures tenen, és clar, llurs òrgans de reproducció en perfectes condicions, encara que, quan s’encreuen, no produeixen descendència o, si de cas, poca. Els híbrids, d’altra banda, tenen els òrgans reproductors funcionalment impotents, com podem veure amb claredat en l’estat de l’element masculí, tant en les plantes com en els animals, encara que els òrgans en si resultin perfectes en estructura, fins al punt en què ho revela el microscopi. En el primer cas, els dos elements sexuals que contribueixen a formar l’embrió són perfectes; en el segon cas o bé no estan desenvolupats en absolut o bé ho estan imperfectament. Aquesta distinció és important quan ha d’ésser considerada la causa de l’esterilitat, que és comuna als dos casos. La distinció ha estat probablement passada per alt, a causa d’haver considerat l’esterilitat, en ambdós casos, com un do especial, fora de l’esfera dels nostres poders de raonament.

La fecunditat de les varietats, o sia de les formes que sabem o suposem descendents d’avantpassats comuns, quan s’encreuen —i així mateix la fecunditat de llur nissaga mestissa—, és, segons la meva teoria, d’igual importància que l’esterilitat de les espècies; perquè sembla que configura una distinció àmplia i clara entre varietats i espècies.

En primer lloc, parlem de l’esterilitat de les espècies quan s’encreuen i de llur descendència híbrida. És impossible d’estudiar les diverses memòries i obres d’aquells dos observadors conscienciosos i admirables, Kölreuter i Gärtner, que gairebé consagraren llurs vides a aquesta qüestió, sense sentir-se profundament impressionat per la gran generalitat d’un cert grau d’esterilitat. Kölreuter fa universal la regla, però tot seguit talla la qüestió, ja que, en deu casos en què troba dues formes —considerades per la majoria dels autors com a espècies distintes—, bastant fèrtils entre si, les classifica sense vacil·lar com a varietats. També Gärtner fa la regla igualment universal, i discuteix la completa fecunditat dels deu casos de Kölreuter. Però, en aquests i en molts altres casos, Gärtner es veu obligat a comptar curosament les llavors, a fi de demostrar que hi ha algun grau d’esterilitat. Compara sempre el màxim nombre de llavors produït per dues espècies quan s’encreuen i per llur descendència híbrida amb la mitjana produïda per les dues espècies mare pures en estat natural. Em sembla tanmateix que ací s’introdueix una seriosa causa d’error. Una planta, per a ésser hibridada, ha d’ésser castrada i, ço que és sovint més important, ha d’ésser reclosa a fi d’evitar que els insectes li duguin pol·len d’altres plantes. Gairebé totes les plantes experimentades per Gärtner eren en test, i guardades, segons que sembla, en una habitació de casa seva. Que aquests procediments resulten sovint noïbles a la fecunditat de la planta, és cosa indubtable; perquè Gärtner dóna en la seva taula una vintena de casos de plantes que castrà i que fecundà artificialment amb llur propi pol·len i (excloent tots els casos com el de les lleguminoses, en què hi ha una dificultat reconeguda de manipulació) la meitat d’aquestes vint plantes tenien llur fecunditat malmesa en certa manera. Ultra això, Gärtner encreuà durant alguns anys, repetidament, la primavera vera i la primavera de muntanya, que tenim tan bones raons per a creure que són varietats, i només un o dos cops reeixí a obtenir llavors fecundes; també ho féu amb els morrons vermell i blau (Anagallis arvensis i coerulea), que els millors botànics enregistren com a varietats, i els trobà absolutament estèrils l’un amb l’altre; i arribà a la mateixa conclusió en diversos casos anàlegs. Em sembla que bé ens podríem permetre de dubtar si moltes altres espècies són realment tan estèrils, quan s’encreuen, com creu Gärtner.

És cert, per una banda, que l’esterilitat de diverses espècies en ésser encreuades és tan diferent en grau i presenta gradacions tan insensibles, i, d’altra banda, que la fecunditat de les espècies pures és efectuada tan fàcilment per circumstàncies diverses, que, tots els efectes pràctics, resulta d’allò més difícil de dir on acaba la perfecta fecunditat i on comença l’esterilitat. Penso que hom no pot demanar-ne millor evidència que el fet que els dos observadors més experimentats que han existit, és a dir, Kölreuter i Gärtner, arribessin a conclusions diametralment oposades respecte a les mateixes espècies. També és ben instructiu de comparar —però ací no tinc espai per a entrar en detalls— l’evidència afirmada pels nostres millors botànics sobre la qüestió de si certes formes dubtoses havien d’ésser classificades com a espècies o com a varietats, amb l’evidència de fecunditat adduïda per diferents hibridadors, o pel mateix autor, a partir d’experiments realitzats en anys diferents. Així pot ésser demostrat que ni l’esterilitat ni la fecunditat no proporcionen una distinció clara entre espècies i varietats; però l’evidència d’aquesta font admet graus, i resulta dubtosa en el mateix grau que l’evidència derivada d’altres diferències constitucionals i estructurals.

Pel que fa a l’esterilitat dels híbrids en generacions successives, diguem que, encara que Gärtner era capaç de criar alguns híbrids, preservant-los amb cura d’un encreuament amb algun progenitor pur, per sis o set generacions; i, en un cas sobre deu, afirma rotundament que llur fecunditat no augmentava, sinó que en general decreixia molt. No dubto que aquest és el cas corrent, i que la fecunditat decreix sovint i sobtadament a les primeres generacions. Malgrat això, crec que en tots aquests experiments la fecunditat ha disminuït per una causa independent, és a dir, per entrecriança massa pròxima. He reunit un conjunt tan ampli de fets que demostren que l’entrecriança pròxima minva la fecunditat, i, d’altra banda, que un encreuament ocasional amb un individu distint de la varietat augmenta la fecunditat, que no puc dubtar de la correcció d’aquesta creença gairebé universal entre els criadors. Els híbrids han estat criats rares vegades en gran nombre pels experimentadors. I com que les espècies mare, o d’altres híbrids afins, creixen generalment en el mateix jardí, cal evitar-hi curosament les visites dels insectes en època de floració. D’ací ve que els híbrids siguin generalment fecundats a cada generació per llur pol·len propi i individual. I estic convençut que això és perjudicial per a llur fecunditat, ja disminuïda per llur origen híbrid. Em faig fort en aquesta convicció per un judici remarcable, expressat repetidament per Gärtner: que, si àdhuc els híbrids menys fèrtils poden ésser fecundats artificialment amb pol·len híbrid de la mateixa mena, llur fecunditat augmenta decididament a vegades, i continua augmentant, malgrat els freqüents efectes desfavorables de la manipulació. Ara bé: en la fecundació artificial, el pol·len és pres tan sovint a l’atzar (com sé per experiència pròpia) de les anteres d’una altra flor com ho és de les anteres de la mateixa flor que ha d’ésser fecundada; de manera que hom efectua així un encreuament entre dues flors, encara que siguin probablement de la mateixa planta. De més a més, sempre que van endavant experiments complicats, un observador tan curós com Gärtner castraria els seus híbrids, i això asseguraria en cada generació un encreuament amb el pol·len d’una flor distinta, bé de la mateixa planta, bé d’una altra de la mateixa naturalesa híbrida. I així el fet estrany de l’augment de fecunditat en les generacions successives d’híbrids fecundats artificialment pot explicar-se, crec, perquè n’ha estat evitada l’entrecriança massa pròxima.

Fixem-nos ara en els resultats a què ha arribat el tercer hibridador més experimentat, és a dir, l’honorable i reverend W. Herbert. És tan terminant en la seva conclusió que alguns híbrids són perfectament fèrtils —tan fèrtils com les espècies mare pures— com ho són Kölreuter i Gärtner sobre el fet que un cert grau d’esterilitat entre espècies distintes és una llei universal de la naturalesa. Experimentà amb algunes de les mateixes espècies, exactament, tractades per Gärtner. La diferència en llurs resultats pot ésser explicada en part, crec, per la gran habilitat horticultora de Herbert i perquè aquest tenia hivernacles a la seva disposició. De les seves afirmacions importantíssimes, en donaré ací només una a tall d’exemple: que «cada òvul d’una càpsula de Crinum capense fecundat amb C. revolutum produïa una altra planta, la qual cosa no havia vist mai que s’esdevingués en un cas de la seva fecundació natural». Així, doncs, tenim ací una fecunditat perfecta, i àdhuc més perfecta que en grau comú, en un primer encreuament entre dues espècies distintes.

Aquest cas del Crinum em porta a referir un fet d’allò més singular: que hi ha plantes determinades, com les de certes espècies de Lobelia, i de totes les espècies del gènere Hippeastrum, que poden ésser fecundades molt més fàcilment amb el pol·len d’una altra espècie distinta que no pas amb llur propi pol·len. Hom ha vist que aquestes plantes donaven llavor al pol·len d’espècies distintes, encara que siguin bastant estèrils amb llur propi pol·len, malgrat la comprovació que aquest pol·len propi és perfectament bo, car fecunda espècies distintes. Així, doncs, certes plantes individuals i tots els individus de certes espècies poden ésser realment hibridats molt més fàcilment que si fossin autofecundats! Per exemple, un bulb d’Hippeastrum aulicum produeix quatre flors; tres foren fecundades per Herbert amb llur propi pol·len, i la quarta fou fecundada posteriorment amb el pol·len d’un híbrid compost, descendent de tres espècies altres i distintes. El resultat fou que «els ovaris de les tres primeres flors deixaren aviat de créixer i, al cap de pocs dies, moriren del tot, mentre que la càpsula impregnada del pol·len de l’híbrid tingué una creixença vigorosa i un ràpid progrés cap a la maduresa, i produí bones llavors, que vegetaren lliurement». En una lletra adreçada a mi, el 1839, Mr. Herbert em deia que després havia intentat l’experiment durant cinc anys, i que continuà intentant-lo en alguns dels anys successius, sempre amb el mateix resultat. Aquest resultat ha estat confirmat, també, per d’altres observadors en el cas de l’Hippeastrum amb els seus subgèneres i en el cas d’alguns altres gèneres com Lobelia, Passiflora i Verbascum. Encara que les plantes, en aquests experiments, apareixien perfectament sanes, i encara que tant els òvuls com el pol·len de la mateixa flor eren perfectament bons respecte a les altres espècies, per bé que fossin funcionalment imperfectes en llur mútua acció sobre elles mateixes, ens cal deduir que les plantes es trobaven en un estat no natural. Malgrat tot, aquests fets demostren de quines causes lleugeres i misterioses depèn, a vegades, la menor o major fecunditat de les espècies quan són encreuades, en comparança amb les mateixes espècies quan són autofecundades.

Els experiments pràctics dels horticultors, per bé que no fets amb precisió científica, mereixen alguna atenció. És palesa la manera complicada en què han estat encreuades les espècies de Pelargonium, Fuchsia, Calceolaria, Petunia, Rhododendron, etc. Així i tot, molts de llurs híbrids donen llavors lliurement. Herbert afirma, per exemple, que un híbrid de Calceolaria integrifolia i C. plantaginea, espècies d’allò més dissemblants en hàbit general, «es reprodueix ell mateix tan perfectament com si fos una espècie natural de les muntanyes de Xile». M’he pres una certa feina a esbrinar el grau de fecunditat d’alguns dels complexos encreuaments de Rhododendron, i m’he encertit que molts d’ells són perfectament fèrtils. Mr. C. Noble, posem per cas, m’informa que conrea brots per a empeltar d’un híbrid de Rhododendron ponticum i Catawbiense, i que aquest híbrid «produeix llavors tan lliurement com és possible d’imaginar». Que els híbrids, tractats convenientment, haguessin minvat en fecunditat a cada generació successiva, con Gärtner creia que era el cas, és un fet que hauria estat notori per als criadors dels planters. Els horticultors conreen grans platabandes dels mateixos híbrids, i només estan tractats com convé, puix que, per l’acció dels insectes, és llegut als diversos individus de la mateixa varietat híbrida d’encreuar-se lliurement els uns amb els altres, i així és evitada la influència nociva de l’entrecriança massa pròxima. Qualsevol es pot convèncer fàcilment de l’eficàcia de l’acció dels insectes examinant les flors de les menes més eixorques d’híbrids de rododendre, que no produeixen pol·len, perquè trobarà en llurs estigmes abundor de pol·len portat d’altres flors.

Pel que fa als animals, hom ha fet molts menys experiments curosos que no pas amb les plantes. Si els nostres ordenaments sistemàtics mereixen confiança, és a dir els gèneres d’animals són tan distints entre si com els gèneres de plantes, podem deduir que els animals més separats en l’escala de la naturalesa poden ésser encreuats més fàcilment que les plantes; però penso que els híbrids obtinguts són més estèrils. Dubto si podem considerar ben autenticat cap cas d’animal híbrid perfectament fèrtil. Hem de tenir present, emperò, que pocs experiments han estat intentats com cal, considerant que pocs animals crien lliurement en captiveri. El canari, per exemple, ha estat encreuat amb nou altres moixons; però, com que cap d’aquestes nou espècies no cria a lloure en captivitat, no tenim dret d’esperar que els primers encreuaments entre ells i el canari, o que llurs híbrids, siguin perfectament fecunds. A més, respecte a la fertilitat en generacions successives dels animals híbrids més fecunds, a penes conec cap exemple en què dues famílies del mateix híbrid hagin estat criades alhora de diferents pares, per tal d’evitar els mals efectes d’una entrecriança molt propera. Al contrari, germans i germanes han estat encreuats en cada generació successiva, en oposició als consells repetits constantment per tot criador. I, en aquest cas, no té res de sorprenent que l’esterilitat inherent als híbrids hagi anat augmentant. Si actuàvem així, i acoblàvem germans i germanes en el cas de qualsevol animal pur, que per qualsevol causa tingués la més mínima tendència a l’esterilitat, se’n perdria segurament la raça en molt poques generacions.

Encara que no sé cap cas ben autenticat d’animals híbrids perfectament fèrtils, tinc alguna raó per a creure que els híbrids del Cervulus vaginalis i el Revesii, i del Phasianus colchicus amb el P. torquatus i el P. versicolor són perfectament fecunds. Els híbrids de l’oca comuna i de l’oca xinesa (A. cygnoides), espècies tan diferents que són classificades generalment en gèneres distints, han criat sovint en aquest país amb l’una o l’altra de les espècies-mare pures, i en un sol cas han criat inter se. Això fou realitzat per Mr. Eyton, el qual crià dos híbrids dels mateixos pares, però de diferents covades; i, d’aquests dos híbrids, obtingué no pas menys de vuit híbrids (néts de les oques pures), d’una niada. A l’Índia, però, aquestes oques encreuades han d’ésser molt més fecundes, perquè m’han assegurat dos jutges ben solvents, Mr. Blyth i el capità Hutton, que estols sencers d’aquestes oques encreuades existeixen en diverses parts dels país, i que, com que hom les cria per profit, on no hi ha cap de les espècies mare pures, han d’ésser certament molt fecundes.

Una doctrina que s’originà amb Pallas ha estat àmpliament acceptada pels naturalistes moderns; és a dir, que la majoria dels nostres animals domèstics ha descendit de dues o més espècies aborígens, des que aquestes es barrejaren per encreument. Segons aquesta opinió, les espècies aborígens produïren d’antuvi híbrids bastant fèrtils, o bé els híbrids esdevingueren bastant fèrtils en generacions subsegüents i en domesticitat. Aquesta darrera alternativa em sembla la més probable, i m’inclino a creure en la seva veracitat, encara que no reposi en cap evidència directa. Crec, per exemple, que els nostres gossos descendeixen de diversos troncs salvatges; no obstant això, potser amb l’excepció de certs gossos indígenes domèstics de l’Amèrica del Sud, tots són bastant fecunds entre ells; i l’analogia em fa estar molt dubtós sobre si les diverses espècies aborígens criaren de primer a lloure entre elles o si produïren híbrids bastant fèrtils. Així, doncs, hi ha raons per a creure que el nostre bestiar boví europeu i el de gepa de l’Índia són bastant fèrtils entre si; però, per fets que m’ha comunicat Mr. Blyth, penso que han d’ésser considerats espècies distintes. En aquesta opinió sobre l’origen de molts dels nostres animals domèstics, hem d’abandonar la creença de l’esterilitat quasi universal de les distintes espècies d’animals quan són encreuades, o bé hem de considerar l’esterilitat no pas com una característica indeleble, sinó susceptible d’ésser eliminada per domesticació.

Finalment, considerant tots els fets comprovats en l’encreuament de plantes i d’animals, hom pot concloure que algun grau d’esterilitat, tant en els primers encreuaments com en els híbrids, és un resultat extremadament general; però que hom no pot considerar-lo absolutament universal, en l’estat actual de coneixements.

Lleis que governen l’esterilitat dels primers encreuaments i dels híbrids

Considerarem ara una mica més al detall les circumstàncies i les regles que regeixen l’esterilitat dels primers encreuaments i dels híbrids. El nostre objecte principal serà veure si aquestes regles indiquen o no que les espècies estan particularment dotades d’aquesta qualitat, de cara a prevenir llur encreuament i llur barreja en màxima confusió. Les regles i conclusions següents estan tretes principalment de l’admirable obra de Gärtner sobre la hibridació de les plantes. M’he pres molta feina per encertir-me de fins a quin punt les regles s’apliquen als animals; i, considerant com és d’escàs el nostre coneixement respecte als animals híbrids, he restat sorprès en adonar-me amb quina generalitat s’escauen les mateixes regles en ambdós regnes.

Ja ha estat remarcat que el grau de fecunditat, tant dels primers encreuaments com dels híbrids, apareix en una gradació que va de zero a la fecunditat perfecta. És sorprenent de veure de quines maneres, nombroses i curioses, podem demostrar que existeix aquella gradació; però ací només puc donar un rònec esbós dels fets. Quan el pol·len d’una planta d’una família és col·locat a l’estigma d’una planta de família distinta, no hi exerceix més influència que altre tant de pols inorgànica. A partir d’aquest zero absolut de fecunditat, el pol·len de diferents espècies del mateix gènere aplicat a l’estigma d’alguna espècie dóna una gradació perfecta en el nombre de llavors produïdes, fins a arribar a una fecunditat gairebé completa o completa del tot; i, com podem veure en certs casos anormals, àdhuc a un excés de fecunditat, superior al que produirà el pol·len de la pròpia planta. De la mateixa manera, entre els mateixos híbrids n’hi ha alguns que mai no han produït, i que probablement no produiran mai, ni tan sols amb el pol·len del progenitor pur, ni una sola llavor fèrtil; però en algun d’aquests casos pot ésser notat un primer indici de fertilitat, perquè el pol·len d’una de les espècies mare pures fa que la flor de l’híbrid es marceixi més aviat que no ho hauria fet sense això. El marciment prematur de la flor és ben conegut com a senyal de fecundació incipient. A partir d’aquest grau extrem d’esterilitat tenim híbrids autofecundats que produeixen un major nombre de llavors fins a assolir la fecunditat perfecta.

Els híbrids de dues espècies que són molt difícils d’encreuar, i que produeixen rarament cap descendència, són generalment molt estèrils; però el paral·lelisme entre la dificultat de fer un primer encreuament i l’esterilitat dels híbrids produïts així —dues classes de fets que són generalment confoses— no és ni poc ni gens estricte. Hi ha molts casos en què dues espècies pures poden ésser unides amb facilitat insòlita, i produeixen una nombrosa descendència d’híbrids, per bé que aquests híbrids siguin remarcablement estèrils. D’altra banda, hi ha espècies que poden ésser encreuades molt rarament, o amb extrema dificultat, però els híbrids que al capdavall en surten són molt fecunds. Àdhuc dintre els límits del mateix gènere, per exemple en Dianthus, s’esdevenen aquests dos casos oposats.

La fecunditat, tant la dels primers encreuaments com la dels híbrids, és afectada més fàcilment per condicions desfavorables que no ho és la fecunditat de les espècies pures. Però el grau de fecunditat és també, d’una manera innata, variable; car no és pas sempre el mateix quan les dues espècies són encreuades en les mateixes circumstàncies, ans depèn en part de la constitució dels individus que s’ha escaigut de triar per a l’experiment. Així s’esdevé amb els híbrids, perquè hom s’adona sovint que llur grau de fecunditat difereix en gran manera en els diversos individus procedents de llavors de la mateixa càpsula i exposats exactament a les mateixes condicions.

Pel terme afinitat sistemàtica s’entén la semblança entre espècies, en estructura i en constitució, més especialment en l’estructura de parts que són d’una importància fisiològica cabdal i que difereixen molt poc en les espècies afins. Ara bé: la fecunditat dels primers encreuaments entre espècies i dels híbrids que en sorgeixen resta fortament governada per llur afinitat sistemàtica. Així queda demostrat clarament, ja que els híbrids no han estat obtinguts mai d’espècies classificades pels sistematitzadors com de famílies distintes; i, d’altra banda, perquè les espècies molt afins s’uneixen generalment amb facilitat. Però la correspondència entre l’afinitat sistemàtica i la facilitat d’encreuament no és de cap manera estricta. Hom pot oferir un reguitzell de casos d’espècies molt estretament afins que no s’uniran, o que ho faran només amb dificultat extrema; i, d’altra banda, d’espècies molt distintes que s’uneixen amb la màxima facilitat. Dins la mateixa família pot haver-hi un gènere, com Dianthus, en el qual moltes espècies estan amatents a encreuar-se; i un altre gènere, el Silene, en el qual han fracassat els esforços més perseverants per produir un sol híbrid entre espècies extremadament pròximes. Àhduc dintre els límits del mateix gènere, ens trobem amb la mateixa diferència. Les moltes espècies de Nicotiana, posem per cas, han estat més àmpliament encreuades que les espècies de gairebé tot altre gènere; però Gärtner s’adonà que la N. acuminata, que no és pas una espècie particularment distinta, es refusà obstinadament a fecundar o a ésser fecundada, respecte a no menys de vuit altres espècies de Nicotiana. Hom podria aportar moltíssims fets anàlegs.

Ningú no és capaç d’assenyalar quina mena o quina proporció de diferència, en qualsevol caràcter reconeixedor, és suficient per a impedir que dues espècies s’encreuin. Es demostrable que poden ésser encreuades les plantes més àmpliament diferents en hàbit i en aparença general, i amb diferències fortament marcades en cada part de la flor, àdhuc en el pol·len, en el fruit i en els cotilèdons. Plantes anuals i perennes, arbres de fulla decídua o perenne, plantes que viuen en medis diferents i adaptades a climes extremadament diferents, poden ésser encreuades sovint amb facilitat.

Entenc per encreuament recíproc de dues espècies el cas, per exemple, d’un cavall semental encreuat amb una somera, de primer, i després el d’un ase encreuat amb una euga. Hom pot dir així que les dues espècies han estat encreuades recíprocament. Hi ha sovint la màxima diferència possible en la facilitat de fer encreuaments recíprocs. Aquests casos són d’importància cabdal, car proven que la capacitat d’encreuar-se, en qualsevol de les dues espècies, és del tot independent, sovint, de llur afinitat sistemàtica, o de qualsevol diferència reconeixedora en llur organisme complet. D’altra banda, aquests casos demostren clarament que la capacitat d’encreument es relliga amb diferències constitucionals imperceptibles per a nosaltres, i confinades al sistema reproductor. Aquesta diferència en el resultat d’encreuaments recíprocs entre les dues mateixes espècies fou observada temps ha per Kölreuter. Per donar-ne un exemple: la Mirabilis jalapa pot ésser fecundada fàcilment pel pol·len de la M. longiflora, i els híbrids produïts així són prou fecunds; però Kölreuter intentà més de dues-centes vegades, durant vuit anys seguits, de fecundar recíprocament la M. longiflora amb el pol·len de la M. jalapa, i fracassà del tot. Hom podria presentar diversos casos igualment colpidors. Thuret ha observat el mateix fet amb certes algues marines o Fucus. Gärtner, a més, trobà que aquesta diferència de facilitat a fer encreuaments recíprocs és extremadament comuna en menor grau. Observà això àdhuc entre formes tan estretament relacionades (com la Matthiola annua i la glabra) que molts botànics les classifiquen només com a varietats. També és un fet remarcable que híbrids sorgits d’encreuaments recíprocs, tot i compondre’s naturalment de ben bé les mateixes dues espècies, difereixen generalment en fecunditat en un grau petit, però ocasionalment alt, quan una de les espècies ha estat emprada de primer com a pare i després com a mare.

Hom pot treure de Gärtner diverses altres regles singulars. Per exemple, algunes espècies tenen un remarcable poder d’encreuament amb d’altres espècies; d’altres espècies del mateix gènere tenen un poder remarcable d’imprimir llur semblança a llur descendència híbrida; però aquests dos poders no van necessàriament plegats. Hi ha certs híbrids que en comptes de tenir, com és usual, un caràcter intermedi entre dos pares, retiren sempre de prop a un d’ells; i aitals híbrids, encara que externament tan semblants a una de les espècies mare pures, resulten, amb rares excepcions, summament estèrils. Ultra això, entre els híbrids que són usualment intermedis en estructura entre llurs progenitors, neixen a voltes individus excepcionals i anormals, que retiren de prop a un dels pares purs; i aquests híbrids són gairebé sempre completament estèrils, àdhuc quan els altres híbrids produïts per llavors de la mateixa càpsula tenen un grau considerable de fecunditat. Aquests fets demostren fins a quin punt la fecunditat és del tot independent, en els híbrids, de la seva retirada externa a l’un o a l’altre de llurs pares purs.

Considerant les diverses regles damunt dites, que governen la fecunditat dels primers encreuaments i la dels híbrids, veiem que quan s’uneixen les formes que cal considerar com a espècies bones i distintes, llur fecunditat es gradua des de zero a la fecunditat perfecta, o àdhuc a la fecunditat excessiva sota certes condicions. Veiem també que llur fecunditat, a més d’ésser eminentment susceptible a condicions favorables o desfavorables, és innatament variable; que no és sempre igual, ni de bon tros, en el primer encreuament i en els híbrids que en surten. Veiem encara que la fecunditat dels híbrids no es relliga pas al grau en què retiren en aparença externa a un de llurs pares. I, finalment, ens adonem que la facilitat de fer un primer encreuament entre dues espècies qualssevol no és regida sempre per llur afinitat sistemàtica o pel grau de semblança de l’una amb l’altra. Aquesta darrera afirmació és provada clarament per encreuaments recíprocs entre les mateixes dues espècies, perquè, segons que hom empri una espècie o l’altra com a pare o com a mare, hi ha en general alguna diferència, i ocasionalment la màxima diferència possible, en la facilitat d’efectuar la unió. A més, els híbrids produïts per encreuaments recíprocs difereixen sovint en fecunditat.

Ara bé: ¿indiquen aquestes regles complexes i singulars que les espècies han estat dotades d’esterilitat simplement per prevenir que es confonguin en la naturalesa? Penso que no. Car ¿per què l’esterilitat és tan extremadament diferent en grau, quan s’encreuen espècies diverses, si cal suposar que per a totes elles és igualment important la preservació de mútua barreja? ¿Per què és innatament variable el grau d’esterilitat en individus de la mateixa espècie? ¿Per què s’encreuen algunes espècies amb facilitat, i donen tanmateix híbrids estèrils, i d’altres espècies s’encreuen amb dificultat extrema i produeixen tanmateix híbrids ben fecunds? ¿Per què hi ha sovint una diferència tan gran en el resultat d’un encreuament recíproc entre les dues mateixes espècies? ¿Per què —podem preguntar-nos encara— ha estat permesa la producció d’híbrids? Concedir a les espècies el poder especial de produir híbrids, i deturar-ne després la posterior propagació per graus diferents d’esterilitat, no pas relacionats estrictament amb la facilitat de la primera unió entre llurs pares, sembla ésser un arranjament tot estrany.

Em sembla d’altra banda que les regles i els fets precedents indiquen que tant l’esterilitat dels primers encreuaments com la dels híbrids és simplement incidental —o bé dependent de— diferències desconegudes, principalment en els sistemes reproductors, de les espècies que són encreuades. Les diferències són d’una naturalesa tan peculiar i limitada que, en encreuaments recíprocs entre dues espècies, l’element sexual masculí de l’una actua a lloure sobre l’element sexual femení de l’altra, però no pas en direcció inversa. Serà aconsellable d’explicar una mica més a fons, amb un exemple, allò que entenc per esterilitat incident en d’altres diferències i no pas com a qualitat especialment atorgada. Com que la capacitat d’una planta per a ésser empeltada o inserida en escudet en una altra és tan irrellevant per a la seva benanança en un estat natural, presumeixo que ningú no suposarà que aquesta capacitat és una qualitat concedida especialment, ans admetrà que és depenent de diferències en les lleis de creixement de les dues plantes. Podem veure a vegades la raó per la qual un arbre no agafa en un altre a partir de diferències en llur ritme de creixement, en la duresa de llur fusta, en el període de fluix o en la naturalesa de la saba, etc. Però, en una munió de casos, no podem atribuir-ho a cap raó. La gran diversitat en la mida de dues plantes, l’una llenyosa i l’altra herbàcia, l’una de fulla perenne i l’altra decídua, i l’adaptació a climes molt diferents, són fets que no sempre impedeixen l’empelt de l’una en l’altra. Igual que en la hibridació, també en l’empeltada la capacitat és limitada per l’afinitat sistemàtica, car ningú no ha pogut empeltar arbres pertanyents a famílies distintes; i, d’altra banda, espècies estretament afins i varietats de la mateixa espècie poden ésser, usualment però no pas invariablement, empeltades amb facilitat. Però aquesta capacitat, com en la hibridació, no està ni poc ni gens governada per l’afinitat sistemàtica. Encara que hom ha empeltat entre si molts gèneres dintre la mateixa família, en d’altres casos hi ha espècies del mateix gènere que no agafen les unes amb les altres. La perera pot ésser empeltada molt més fàcilment al codonyer, classificat en un altre gènere, que no pas a la pomera, que és un membre del mateix gènere. Àdhuc diferents varietats de la perera agafen al codonyer amb diferents graus de facilitat; el mateix passa amb varietats diferents de l’arbercoquer i del presseguer respecte a certes varietats de la prunera.

Així com Gärtner trobà que a vegades hi havia una diferència innata entre diferents individus de les mateixes dues espècies a efectes d’encreuament, així Sagaret creu que aquest és el cas de diferents individus de les mateixes dues espècies en ésser empeltades entre si. El mateix que, en els encreuaments recíprocs, la facilitat d’efectuar una unió està sovint ben lluny d’ésser igual, així passa a vegades en empeltar. La grosella espinosa, per exemple, no pot ésser empeltada a la grosella, mentre que la grosella agafa, encara que amb dificultat, a la grosella espinosa.

Hem vist que l’esterilitat dels híbrids, que tenen llurs òrgans reproductors en condicions imperfectes, és un cas molt diferent de la dificultat d’unir dues espècies pures, que tenen perfectes llurs òrgans reproductors; encara que aquests dos casos distints corren paral·lels fins a cert punt. Quelcom d’anàleg passa en l’empeltada, car Thouin s’adonà que tres espècies de Robinia, que germinaven lliurement sobre llurs pròpies arrels, i que foren empeltades sense gaire dificultat a d’altres espècies, esdevingueren estèrils després d’ésser empeltades. D’altra banda, certes espècies de Sorbus, quan són empeltades a d’altres espècies, produeixen el doble de fruit que sobre llurs pròpies arrels. Aquest últim fet ens recorda el cas extraordinari d’Hippeastrum, Lobelia, etc., que donen llavors molt més lliurement quan són fecundades amb pol·len d’altres espècies que quan han estat autofecundades amb llur propi pol·len.

Veiem així que, encara que hi ha una diferència clara i fonamental entre la mera adherència dels troncs empeltats i la unió dels elements masculí i femení en l’acte de la reproducció, hi ha tanmateix un tosc grau de paral·lelisme en els resultats d’empeltar i d’encreuar espècies distintes. I així com hem considerat les lleis curioses i complexes que governen la facilitat amb què els arbres poden ésser empeltats entre si com a lleis incidents en les desconegudes diferències de llurs sistemes vegetatius, així crec que les lleis encara més complexes que regeixen la facilitat dels primers encreuaments són incidents en diferències desconegudes, sobretot en llurs sistemes reproductors. Aquestes diferències, en ambdós casos, segueixen fins a un cert punt, com era d’esperar, l’afinitat sistemàtica, terme amb què intentem d’expressar tota mena de semblança o de dissemblança entre els éssers orgànics. Els fets no em semblen indicar gens ni mica que la dificultat major o menor d’empeltar o d’encreuar entre si espècies diverses sigui un do especial; encara que, en el cas de l’encreuament, la dificultat és tan important per a la conservació i l’estabilitat de les formes específiques com poc important resulta a llur benanança, en el cas de l’empeltada.

Causes de l’esterilitat dels primers encreuaments i dels híbrids

Podem considerar ara una mica més de prop les causes probables de l’esterilitat dels primers encreuaments i dels híbrids. Aquests dos casos són fonamentalment diferents, perquè, com hom acaba de remarcar, els elements sexuals masculí i femení són perfectes en la unió de dues espècies pures, mentre que resulten imperfectes en els híbrids. Àdhuc en els primers encreuaments, la major o menor dificultat d’efectuar una unió depèn en aparença de diverses causes distintes. A vegades hi ha d’haver una impossibilitat física en l’element masculí d’atènyer l’òvul, com seria el cas d’una planta amb un pistil massa llarg perquè els tubs pol·linífers abastessin l’ovari. També ha estat observat que, quan el pol·len d’una espècie és posat a l’estigma d’una espècie amb afinitat distant, encara que els tubs pol·linífers sobresurtin, no penetren pas la superfície de l’estigma. De més a més, l’ement masculí pot abastar l’element femení, però ésser incapaç de fer que l’embrió es desenvolupi, com sembla haver estat el cas en alguns dels experiments de Thuret amb Fucus. Hom no pot donar cap explicació d’aquests fets, com tampoc del de no poder empeltar certs arbres a d’altres. Finalment, un embrió pot desenvolupar-se i morir després en període prematur. Aquesta darrera alternativa no ha estat prou atesa; però crec, per observacions que m’ha comunicat Mr. Hewitt —el qual ha tingut una gran experiència hibridant gallinàcies—, que la mort prematura de l’embrió és una causa molt freqüent d’esterilitat en els primers encreuaments. Jo era d’antuvi molt reticent a acceptar aquesta opinió; car els híbrids, un cop nats, són generalment sans i de llarga vida, com veiem en el cas del mul comú. Els híbrids, no obstant això, estan en circumstàncies diferents abans i després de la naixença: quan neixen i viuen en un país on poden viure llurs dos pares, es troben generalment situats en condicions de vida escaients. Però un híbrid participa només de la meitat de la naturalesa i la constitució de la seva mare, i per tant abans de néixer, en la mesura que s’alimenta dintre l’úter de la mare, o dins l’ou o el fruit que ha produït la mare, pot estar exposat a condicions inescaients en un cert grau, i en conseqüència és propens a morir en un període prematur; més especialment perquè totes les cries semblen altament sensibles a les condicions de vida nocives o anòmales.

Pel que fa a l’esterilitat dels híbrids, en els quals els elements sexuals estan imperfectament desenvolupats, el cas és molt diferent. He al·ludit més d’un cop a un ampli conjunt de fets, recollits per mi, que demostren que, quan els animals i les plantes són trets de llurs condicions naturals, resten extremadament propensos a quedar amb els sistemes reproductors seriosament afectats. Aquest és, de fet, el gran obstacle en la domesticació dels animals. Entre l’esterilitat sobreinduïda així i la dels híbrids hi ha molts punts de semblança. En ambdós casos, l’esterilitat és independent de la salut general, i és acompanyada sovint per excés de volum o per gran ufana. En ambdós casos, l’esterilitat es produeix en graus variats; en ambdós, l’element masculí és el més propens a veure’s afectat; però a voltes ho és més el femení que el masculí. En ambdós casos, la tendència va fins a cert punt amb l’afinitat sistemàtica, o bé grups sencers d’animals i de plantes esdevenen impotents per les mateixes condicions anòmales; i grups sencers d’espècies tendeixen a produir híbrids estèrils. D’altra banda, una espècie, en un grup, resistirà a vegades grans canvis de condicions tot mantenint incòlume la fecunditat; i certes espècies, en un grup, produiran híbrids insòlitament fèrtils. Ningú no pot dir, fins que ho intenta, si dues espècies qualssevol d’un gènere produiran si una planta donarà llavor en conreu; ni pot dir, fins que ho intenta, si dues espècies qualsevol d’un gènere produiran híbrids més o menys estèrils. Finalment, quan els éssers orgànics estan situats durant algunes generacions sota condicions no naturals per a ells, són extremadament propensos a variar, ço que és degut, crec, al fet que llurs sistemes reproductors han estat especialment afectats, per bé que en menor grau que quan se’n segueix esterilitat. Així passa amb els híbrids, perquè els híbrids són altament propensos a variar en generacions successives, com han observat tots els experimentadors.

Veiem així que quan els éssers orgànics són col·locats sota condicions noves i antinaturals, i quan els híbrids són produïts per l’encreuament antinatural de dues espècies, el sistema reproductor, amb independència de l’estat general de salut, és afectat d’esterilitat d’una manera molt similar. En el primer cas, les condicions de vida han estat pertorbades, encara que sovint en grau tan lleuger que ens resulta inapreciable; en l’altre cas, o sia el dels híbrids, les condicions externes han romàs iguals, però l’organisme ha estat pertorbat per dues estructures i constitucions diferents que s’han barrejat en una de sola. Per això a penes és possible que dos organismes es componguin en un sense que hi hagi alguna pertorbació en el desenvolupament, o en l’acció periòdica, o en la mútua relació de les parts i els òrgans diferents entre si o amb les condicions de vida. Quan els híbrids són capaços de criar inter se, transmeten a llur descendència, de generació en generació, la mateixa organització composta, i per això no ens hem pas de sorprendre perquè llur esterilitat, encara que variable en un cert grau, disminueixi rarament.

Cal confessar, emperò, que no podem comprendre, si no és amb hipòtesis vagues, diversos fets respecte a l’esterilitat dels híbrids; per exemple, la fecunditat desigual dels híbrids produïda pels encreuaments recíprocs; o l’esterilitat augmentada en aquells híbrids que, ocasionalment i excepcional, retiren de prop a l’un o l’altre de llurs pares purs. Tampoc no pretenc que les observacions precedents arribin al moll de la qüestió: no hi és oferta cap explicació de per què un organisme, quan està situat sota condicions antinaturals, esdevé estèril. Tot el que he tractat de demostrar és que en dos casos, en alguns aspectes afins, l’esterilitat és el resultat comú: en l’un, per les condicions de vida que han estat pertorbades; en l’altre, perquè l’organització ha estat pertorbada per dues organitzacions que s’han combinat en una de sola.

Pot semblar fantàstic, però jo sospito que un paral·lelisme semblant s’estén a una classe de fets afins però molt diferents. És una creença vella i quasi universal —basada, penso, en un considerable aplec d’evidències— que els canvis lleugers en les condicions de vida són beneficiosos per a totes les coses vivents. La veiem practicada per grangers i jardiners en llurs freqüents bescanvis de llavors, tubercles, etc., d’un sòl o d’un clima a un altre, i tornem-hi. Durant la convalescència d’animals, veiem clarament el gran benefici derivat de gairebé tot canvi en els hàbits de vida. Encara, tant per a les plantes com per als animals, hi ha evidència abundant que un encreuament entre individus molt distints de la mateixa espècie, situat entre els membres de soques o subraces diferents, dóna vigoria i fecunditat a la descendència. Crec, certament, pels fets esmentats al nostre capítol quart, que una certa quantitat d’encreuament és indispensable àdhuc als hermafrodites; i que l’entrecriança massa pròxima, continuada durant diverses generacions entre els parents més acostats, especialment entre els mantinguts sota les mateixes condicions de vida, produeix sempre feblesa i esterilitat en la progènie.

Per això em sembla que, per una banda, canvis lleugers en les condicions de vida beneficien tots els éssers orgànics; i, d’altra banda, que encreuaments lleugers, és a dir encreuaments entre mascles i femelles de la mateixa espècie que hagin variat i esdevingut una mica diferents, donen vigoria i fecunditat a la descendència. Ja hem vist tanmateix que els canvis més grans, o els canvis d’una particular naturalesa, tornen els éssers orgànics, en algun grau, estèrils; i que els encreuaments més grans, és a dir encreuaments entre mascles i femelles que han esdevingut diferents àmpliament i específica, produeixen híbrids que són generalment estèrils en algun grau. No em puc persuadir que aquest paral·lelisme sigui un accident o una il·lusió. Ambdues sèries de fets em semblen relligades, juntes, per algun llaç comú però desconegut, que està relacionat essencialment amb el principi de la vida.

Fecunditat de les varietats en encreuar-se, i la de llur descendència mestissa

Hom pot adduir, com el més rotund dels arguments, que hi ha d’haver alguna distinció essencial entre les espècies i les varietats, i que hi ha d’haver algun error en totes les observacions precedents, en la mesura que les varietats, encara que moltes difereixin entre si en aparença externa, s’encreuen amb perfecta facilitat, i produeixen una descendència perfectament fèrtil. Admeto del tot que aquest és el cas quasi invariablement. Si considerem tanmateix les varietats produïdes en la naturalesa, ens veiem embolcallats immediatament per dificultats desesperançadores; perquè si hom troba dues varietats reputades fins ara de tals que són en algun grau estèrils entre si, són classificades tot seguit com a espècies per la majoria dels naturalistes. Per exemple, els morrons blau i vermell, la primavera i la primavera de muntanya, que són considerats per molts dels nostres millors botànics com a varietats, són declarades no prou fèrtils per Gärtner en encreuar-se, i ell les enregistra en conseqüència com a indubtables espècies. Si argumentem en aquest cercle viciós, haurà d’ésser atorgada segurament la fecunditat de totes les varietats produïdes en la naturalesa.

Si tornem a les varietats produïdes, o que suposem que han estat produïdes, en la domesticitat, ens trobem encara embolcallats pel dubte. Perquè quan hom afirma, per exemple, que el gos spitz alemany s’uneix més fàcilment que d’altres gossos amb les guineus, o que certs gossos domèstics indígenes sud-americans no s’encreuen fàcilment amb els gossos europeus, l’explicació que s’acudeix a tothom, i probablement la veritable, és que aquests gossos han descendit de diverses espècies aborígens distintes. Malgrat tot, la perfecta fecunditat de tantes varietats domèstiques, molt diferents entre si en aparença, per exemple la del colom i la de la col, és un fet remarcable; sobretot quan meditem quantes espècies hi ha que, encara que assemblant-se molt l’una a l’altra, fan la fecunditat de les varietats domèstiques menys remarcable que no semblava d’antuvi. Hom pot demostrar clarament, en primer lloc, que la mera dissemblança externa entre dues espècies no en determina el major o menor grau d’esterilitat quan s’encreuen; i podem aplicar la mateixa regla a les varietats domèstiques. En segon lloc, alguns naturalistes eminents creuen que un curs llarg de domesticitat tendeix a eliminar l’esterilitat en les generacions successives d’híbrids, que al començament eren només lleugerament estèrils; i, si això és així, no hem d’esperar segurament de trobar que aparegui o desaparegui esterilitzat sota unes condicions de vida que siguin gairebé les mateixes. Finalment —i això em sembla de llarg la consideració més important—, noves races d’animals i plantes són produïdes en domesticitat pel poder de selecció metòdic i inconscient de l’home, per a ús i plaer propis: l’home no vol pas seleccionar, ni podria seleccionar, diferències lleugeres en el sistema reproductor, o alguna altra diferència constitucional correlativa amb el sistema reproductor. Proveeix les seves varietats amb la mateixa alimentació; les tracta si fa no fa de la mateixa manera, i no vol pas alterar-ne els hàbits generals de vida. La naturalesa actua amb uniformitat i lentitud durant vastos períodes de temps en la totalitat del organisme, i en qualsevol cas fa allò que és bo per a la pròpia criatura. Així, sia directament, o bé indirectament —com és probable—, pot modificar, a través de la correlació, el sistema reproductor en els diversos descendents de qualsevol espècie. Considerant aquesta diferència en el procés de selecció, en tant que continuat per l’home i per la naturalesa, no ens hem de sorprendre d’alguna diferència en el resultat.

He parlat tanmateix com si les varietats de la mateixa espècie fossin invariablement fecundes quan s’encreuen. Em sembla impossible de resistir l’evidència que existeix una certa magnitud d’esterilitat en els pocs casos següents, que resumiré amb brevetat. L’evidència és almenys tan bona com la que tenim respecte a l’esterilitat d’una multitud d’espècies. L’evidència es deriva també dels testimonis adversos, que en tots els altres casos consideren la fecunditat i l’esterilitat com a criteris segurs de distinció específica. Gärtner conservà durant alguns anys una mena nana de blat de moro amb grans grocs, i una varietat grossa de grans vermells, que creixien l’una prop de l’altra al seu hort; i, encara que aquestes plantes tenen sexes separats, mai no s’encreuaren naturalment. Ell fecundà aleshores tretze flors de l’una amb el pol·len de l’altra; però només una panotxa produí alguna llavor, i aquesta panotxa només produí cinc grans. La manipulació no fou pas nociva en aquest cas, perquè les plantes tenien sexes separats. Crec que ningú no ha sospitat que aquestes varietats de blat de moro fossin d’espècies distintes; i és important de consignar que les plantes híbrides sorgides així foren perfectament fecundes. De manera que ni Gärtner no s’aventurà a considerar les dues varietats com a específicament distintes.

Girou de Buzareingues encreuà tres varietats de carbassa vinatera, que té sexes separats com el blat de moro, i afirma que llur mútua fecundació és menys fàcil com més grans són llurs diferències. No sé fins a quin punt podem confiar en aquests experiments; per les formes experimentades són classificades com a varietats per Sagaret, que funda principalment la seva classificació en la prova d’infecunditat.

El cas següent és molt més remarcable, i sembla d’antuvi bastant increïble però és el resultat d’un nombre astorador d’experiments fets durant molts anys amb nou espècies de Verbascum per un observador tan bo i un testimoni tan advers com Gärtner. El cas és que les varietats groga i blanca de la mateixa espècie de Verbascum, en ésser encreuades, produïen menys llavors que les varietats acolorides quan eren fecundades amb pol·len de llurs pròpies flors acolorides. Ultra això, afirma que quan les varietats groga i blanca d’una espècie són encreuades amb les varietats groga i blanca d’una espècie distinta, es produeixen més llavors pels encreuaments entre les flors del mateix color que no pas pels realitzats entre les de color diferent. No obstant això, aquestes varietats de Verbascum no presenten cap diferència a més del simple color de la flor, i una varietat pot ésser obtinguda a vegades de la llavor d’una altra.

A partir d’observacions que he fet amb diverses varietats de malva doble, m’inclino a sospitar que presenten fets anàlegs.

Kölreuter, la conscienciositat del qual ha estat confirmada per tots els observadors posteriors, ha provat el fet remarcable que una varietat de tabac comú és més fecunda quan s’encreua amb espècies àmpliament distintes, que no pas quan ho fa amb les altres varietats. Experimentà amb cinc formes, que són generalment reputades de varietats, i les sotmeté a la prova més severa, o sia la dels encreuaments recíprocs. I en trobà perfectament fecunda la descendència mestissa. Però una d’aquestes cinc varietats, quan era usada bé com a pare bé com a mare, i encreuada amb la Nicotiana glutinosa, produïa sempre híbrids no tan estèrils com els que havien estat produïts per les altres quatre varietats encreuades amb la N. glutinosa. Per tant, el sistema reproductor d’aquesta única varietat ha d’haver estat modificat en alguna manera i en algun grau.

Aquests fets ens fan adonar de diversos punts: de la gran dificultat d’encertir-se de la infecunditat de les varietats en estat natural, car una suposada varietat, si resulta infecunda en un cert grau, seria classificada generalment com a espècie; i de la selecció per l’home de caràcters només externs en la producció de les varietats domèstiques més distintes, sense que vulgui o que pugui produir diferències recòndites i funcionals en el sistema reproductor. A partir d’aquests fets i d’aquestes observacions, no penso que la fecunditat molt general de les varietats pugui ésser provada com un fet de vigència universal, o que constitueixi una distinció fonamental entre varietats i espècies. La fecunditat general de les varietats no em sembla suficient per a capgirar l’opinió que he adquirit respecte a l’esterilitat, molt general però no invariable, dels primers encreuaments i dels híbrids; és a dir, que no és pas un do especial, sinó que és incident en modificacions lentament adquirides, més especialment en els sistemes reproductors de les formes que són encreuades.

Híbrids i mestissos comparats, amb independència de llur fecunditat

Amb independència de la qüestió de la fecunditat, la descendència de les espècies quan s’encreuen i de les varietats quan s’encreuen pot ésser comparada en diversos altres aspectes. Gärtner, que tenia el gran desig de traçar una línia clara de distinció entre espècies i varietats, pogué trobar ben poques diferències —i bastant irrellevants, em sembla— entre la descendència anomenada híbrida de les espècies i la descendència anomenada mestissa de les varietats. I, d’altra banda, aquestes descendències concorden molt estretament en moltíssims aspectes importants.

Discutiré ací aquest tema amb extremada brevetat. La distinció més important és que, en la primera generació, els mestissos són més variables que els híbrids. Gärtner admet tanmateix que els híbrids d’espècies cultivades de fa temps resulten sovint variables en primera generació; i jo mateix he vist exemples colpidors d’aquest fet. Gärtner admet a més que els híbrids entre espècies estretament afins són més variables que els procedents d’espècies molt distintes; i això indica que la diferència en el grau de variabilitat desapareix progressivament. Quan els mestissos i els híbrids més fecunds es propaguen per diverses generacions, es palesa una magnitud extrema de variabilitat en la descendència llur, però poden ésser presentats uns pocs casos, tant d’híbrids com de mestissos, que retenen per molt de temps una uniformitat de caràcter. No obstant això, la variabilitat en les successives generacions de mestissos és potser més gran que en els híbrids.

La variabilitat major en els mestissos que en els híbrids no em sembla gens sorprenent. Car els pares dels mestissos són varietats, i en majoria varietats domèstiques (han estat intentats molt pocs experiments amb varietats naturals), i això implica en la majoria dels casos que hi ha hagut variabilitat recent. Podem esperar, per tant, que aital variabilitat continuaria i se sobreafegiria sovint a la produïda pel simple acte de l’encreuament. El grau lleuger de variabilitat en els híbrids del primer encreuament o en la primera generació, en contrast amb llur variabilitat extrema en les generacions successives, és un fet curiós i mereix atenció. Perquè concerneix i corrobora l’opinió que m’he format sobre la causa de la variabilitat ordinària: és a dir, que és deguda al fet que el sistema reproductor és eminentment sensible a qualsevol canvi en les condicions de vida, i per això esdevé sovint impotent o almenys incapaç de la pròpia funció de produir descendència idèntica a la forma-mare. Ara bé: els híbrids, en la primera generació, descendeixen d’espècies (ex-cloent-ne les cultivades de fa molt de temps) que no tenen els sistemes reproductors gens afectats i no són variables; però els híbrids sí que tenen els sistemes reproductors seriosament afectats, i llurs descendents són summament variables.

Tornem tanmateix a la nostra comparança de mestissos i híbrids. Gärtner insisteix a més sobre el fet que quan dues espècies qualssevol, encara que siguin de les més afins entre si, s’encreuen amb una tercera espècie, els híbrids són àmpliament diferents l’un de l’altre; mentre que, si dues varietats molt distintes d’una espècie s’encreuen amb una altra espècie, els híbrids no difereixen gaire. Però aquesta conclusió, en la mesura en què puc arribar-hi, és fundada en un sol experiment; i sembla directament oposada als resultats de diversos experiments fets per Kölreuter.

Només aquestes són les diferències irrellevants que Gärtner pot assenyalar entre plantes híbrides i mestisses. D’altra banda, la retirada de mestissos i híbrids a llurs pares respectius, més especialment en els híbrids produïts per espècies relligades de prop, segueix, segons Gärtner, les mateixes lleis. Quan dues espècies s’encreuen, l’una té a vegades un poder prepotent d’imprimir la seva semblança en l’híbrid; i així crec que s’esdevé amb les varietats de plantes. Amb els animals, una varietat té sovint, certament, aquest poder prepotent sobre una altra varietat. Les plantes híbrides produïdes per un encreuament recíproc s’assemblen generalment molt l’una a l’altra; i així passa amb les mestisses d’encreuaments recíprocs. Tant els híbrids com els mestissos poden ésser reduïts a llurs formes-pare pures mitjançant encreuaments repetits, en generacions successives, amb una d’elles.

Aquestes remarques diverses són aparentment aplicables als animals; però aquest tema resulta ací massa complicat, en part a causa de l’existència de caràcters sexuals secundaris, però més en especial perquè la prepotència en transmetre semblança discorre amb més força en un sexe que en un altre, tant quan una espècie és encreuada amb una altra com quan una varietat és encreuada amb una altra varietat. Penso per exemple que tenen raó aquells autors que sostenen que l’ase té un poder prepotent sobre el cavall, per tal com tant el mul eguí com el mul somerí retiren més a l’ase que no pas al cavall; però que la prepotència és més forta en l’ase que en la somera, i per això el mul eguí, que és la cria de l’ase i l’egua, retira més a l’ase que no pas el mul somerí, que és la cria de la somera i el cavall semental.

Alguns autors han posat molt d’èmfasi en el fet suposat que només els animals mestissos neixen amb una gran retirada a un de llurs pares. Hom pot demostrar tanmateix que això passa a voltes amb els híbrids. Així i tot, he de concedir que passa molt menys sovint amb els híbrids que amb els mestissos. Considerant els casos que he aplegat d’animals nats d’un encreuament i amb una gran retirada a un dels pares, les semblances apareixen limitades principalment a caràcters quasi monstruosos en llur naturalesa, i que han sorgit de sobte, com són l’albinisme, el melanisme, la deficiència de cua o de banyes, o bé dits addicionals a les potes del davant o del darrere; i no es relacionen amb caràcters que han estat adquirits lentament per selecció. En conseqüència, és més probable que es produeixin reversions sobtades al perfecte caràcter d’un dels pares en els mestissos, que descendeixen de varietats sorgides sovint de sobte i amb caràcter semimonstruós, que no pas en els híbrids, que descendeixen d’espècies produïdes a poc a poc i naturalment. En conjunt, estic totalment d’acord amb el doctor Prosper Lucas, el qual, després d’ordenar una enorme arreplega de fets respecte als animals, arriba a la conclusió que les lleis de semblança del fill als seus pares són les mateixes si els dos pares difereixen molt o poc l’un de l’altre, és a dir, en la unió d’individus de la mateixa varietat, o de varietats diferents, o d’espècies distintes.

Deixant de banda la qüestió de fecunditat i esterilitat, sembla existir en els altres aspectes una semblança general i pròxima en la descendència de les espècies encreuades i de les varietats encreuades. Si consideràvem les espècies com a creades especialment, i les varietats com a produïdes per lleis secundàries, aquella semblança constituiria un fet astorador. Però harmonitza perfectament amb l’opinió que no hi ha una distinció essencial entre espècies i varietats.

Resum del capítol

Els primers encreuaments entre formes prou distintes per a ésser enregistrades com a espècies, i els de llurs híbrids, resulten estèrils generalment, però no pas universalment. L’esterilitat és de tots els graus, i resulta sovint tan tènue que els dos experimentadors més conscienciosos que han existit mai han arribat a conclusions diametralment oposades en classificar formes segons aquesta prova. L’esterilitat és innatament variable en individus de la mateixa espècie, i és summament susceptible a condicions favorables i desfavorables. El grau d’esterilitat no segueix estrictament l’afinitat sistemàtica, però es regeix per diverses lleis curioses i complexes. És generalment diferent, i a vegades àmpliament diferent, en els encreuaments recíprocs entre les dues mateixes espècies. No és pas sempre de grau igual en un primer encreuament i en l’híbrid produït per aquest encreuament.

De la mateixa manera que, en empeltar arbres, la capacitat d’una espècie o varietat d’agafar a una altra és incident en diferències generalment desconegudes en llurs sistemes vegetatius, així en l’encreuament la major o menor facilitat d’una espècie per a unir-se a una altra és incident en diferències desconegudes en llurs sistemes reproductors. No hi ha més raó per a pensar que les espècies han estat especialment dotades amb graus diversos d’esterilitat per a prevenir llur encreuament i llur barreja en la naturalesa, que per a pensar que els arbres han estat dotats en graus en alguna manera anàlegs de dificultat per a empeltar-se entre si, com si fos de cara a prevenir que llurs branques s’empeltessin totes soles, formant volta, als nostres boscos.

L’esterilitat dels primers encreuaments entre espècies pures, que tenen sistemes reproductors perfectes, sembla dependre de circumstàncies diverses; en alguns casos, i en gran manera, de la mort prematura de l’embrió. L’esterilitat dels híbrids, que tenen sistemes reproductors imperfectes, i també tot el sistema i tot l’organisme pertorbats pel fet d’ésser compostos de dues espècies distintes, sembla estretament afí a aquella esterilitat que afecta tan sovint les espècies pures quan n’han estat pertorbades les condicions naturals de vida. Aquesta opinió és confirmada per un paral·lelisme d’una altra mena; és a dir, que l’encreuament de formes només lleugerament distintes és favorable a la vigoria i a la fecunditat de llur descendència, i que canvis lleugers en les condicions de vida són favorables, en aparença, a la vigoria i a la fecunditat de tots els éssers orgànics. No és sorprenent que el grau de dificultat en unir dues espècies, i el grau d’esterilitat de llur descendència híbrida es corresponguin en general, encara que es deguin a causes distintes; en ambdós casos depenen de la magnitud de diferència d’alguna mena entre les espècies encreuades. Ni tampoc no és sorprenent que la facilitat d’efectuar un primer encreuament, la fecunditat dels híbrids produïts, i la capacitat d’ésser empeltat —encara que aquesta darrera capacitat depèn evidentment de circumstàncies ben diferents— corren paral·leles, fins a un cert punt, amb l’afinitat sistemàtica de les formes que estan subjectes a l’experiment; car l’afinitat sistemàtica intenta d’expressar tota mena de semblança entre totes les espècies.

Els primers encreuaments entre formes conegudes com a varietats, o prou semblants per a ésser considerades varietats, i llur descendència mestissa, són fecunds molt generalment, però no pas gaire universalment. La fecunditat quasi general i perfecta no és sorprenent quan recordem com som de propensos a argumentar en cercle viciós respecte a les varietats en estat de naturalesa; i quan recordem que el major nombre de varietats ha estat produït en domesticitat per la selecció de simples diferències externes, i no pas de diferències en el sistema reproductor. En tots els altres aspectes, excloent-ne la fecunditat, hi ha una estreta semblança general entre híbrids i mestissos. Finalment, doncs, els fets exposats breument en aquest capítol no em semblen oposats, sinó més aviat coincidents, amb l’opinió que no hi ha distinció fonamental entre espècies i varietats.





IX


DE LA IMPERFECCIÓ DEL REGISTRE GEOLÒGIC

De l’absència actual de varietats intermèdies — De la naturalesa de varietats intermèdies extingides; de llur nombre — Del lapse vast de temps, deduït de la velocitat de deposició i de denudació — De la pobresa de les nostres col·leccions paleontològiques — De la intermitència de formacions geològiques — De l’absència de varietats intermèdies en qualsevol formació — De llur aparició sobtada en els estrats fossilífers més inferiors dels coneguts

En el capítol sisè he enumerat les objeccions principals que hom podria argüir justament en contra de les opinions mantingudes en aquest volum. La majoria d’elles ja han estat discutides. N’hi ha una, o sia la distinció de formes específiques i llur manca de barreja mútua per innombrables lligams transicionals, que és una dificultat molt òbvia. He exposat les raons per què aitals lligams no es produeixen comunament avui dia en les circumstàncies més favorables, aparentment, per a llur presència, és a dir, en una àrea extensa i contínua amb condicions físiques graduades. He tractat de demostrar que la vida de cada espècie depèn d’una manera més important de la presència d’altres formes orgàniques ja definides que no pas del clima; i, per tant, que les condicions de vida que governen realment no estan graduades de manera tan insensible com la calor o la humitat. M’he esforçat també a demostrar que les varietats intermèdies seran en general derrotades i exterminades en el curs de modificacions i de millores ulteriors, perquè existeixen en nombre inferior a les formes que connecten. Malgrat això, la causa principal que els innombrables lligams intermedis no es produeixin ara arreu de la naturalesa depèn del mateix procés de selecció natural, pel qual les varietats noves prenen contínuament el lloc de les formes mare i les exterminen. Però en la mateixa proporció que el procés d’exterminació ha actuat a una escala enorme, així el nombre de les varietats intermèdies que existiren a la terra anteriorment ha d’ésser veritablement enorme. ¿Per què, aleshores, cada formació geològica i cada estrat no estan curulls d’aitals lligams intermedis? És segur que la geogologia no revela cap cadena orgànica finament graduada; i aquesta és, potser, l’objecció més òbvia i més greu que hom pot argüir en contra de la meva teoria. L’explicació rau, crec, en la imperfecció extrema del registre geològic.

Hom hauria de tenir sempre en compte, en primer lloc, quin tipus de formacions intermèdies, segons la meva teoria, deuen haver existit anteriorment. En contemplar dues espècies qualssevol, he trobat difícil d’evitar d’imaginar-me formes directament intermèdies entre elles. Però aquest seria un punt de vista totalment fals; hauríem de buscar sempre formes intermèdies entre cada espècie i un progenitor comú desconegut; i el progenitor diferirà generalment, en alguns aspectes, de tots els seus descendents modificats. Donem-ne un exemple senzill. Tant el colom de cua ampla com el gavatxut descendeixen del colom roquer; si posseíssim totes les varietats intermèdies que han existit mai, hauríem de tenir una sèrie extremadament completa entre ambdós i el colom roquer; però no tindríem varietats directament intermèdies entre el colom de cua ampla i el gavatxut: cap varietat, posem per cas, on es combini la cua una mica expandida i el pap una mica engrandit, marques característiques d’aquestes dues races. A més, aquestes dues races han esdevingut tan i tan modificades que, si no tinguéssim evidències històriques o indirectes pel que fa a llur origen, no hauria estat possible de determinar, per la mera comparació de llur estructura amb la del colom roquer, si havien descendit d’aquesta espècie o d’alguna espècie afí, com C.oenas.

En les espècies naturals, tampoc no tenim raons per a creure, si considerem formes molt distintes, com per exemple el tapir i el cavall, que alguna vegada han existit lligams directament intermedis entre elles, sinó entre cadascuna i un progenitor comú desconegut. El progenitor comú hauria tingut, en el conjunt del seu organisme, molta semblança general amb el tapir i el cavall; però, en alguns punts d’estructura, podria haver diferit d’ambdós de manera considerable, potser més, fins i tot, que el que ells difereixen mútuament. D’ací que, en tots aquests casos, seríem incapaços de reconèixer la forma mare de dues o més espècies qualssevol, àdhuc si comparàvem l’estructura del progenitor amb la dels seus descendents modificats, si no tinguéssim alhora una cadena quasi perfecta de lligams intermedis.

És possible justament, en la meva teoria, que una de les dues formes vivents hagi descendit de l’altra; per exemple, el cavall del tapir. I, en aquest cas, haurien d’haver existit entre elles lligams intermedis directes. Aital cas, emperò, implicaria que una forma hagués romàs inalterada durant un període molt llarg, mentre que els seus descendents haurien suportat una gran quantitat de canvi; i, pel principi de competició entre organisme i organisme, entre fill i pare, aquest seria un fet molt rar; puix que, en tots els casos, les formes de vida noves i millorades tendiran a suplantar les formes velles i no millorades.

Segons la teoria de la selecció natural, totes les espècies vivents han estat connectades amb l’espècie mare de cada gènere per diferències no pas superiors a les que veiem avui dia entre les varietats de la mateixa espècie; i aquestes espècies-mare, ara extingides per regla general, han estat connectades, també, de manera semblant, amb espècies més antigues; i així successivament cap al passat remot, convergint sempre al progenitor comú de cada gran classe. Per tant, el nombre de lligams intermedis i transicionals entre totes les espècies vivents i les extingides deu haver estat inconcebiblement elevat. Però de segur que, si la teoria és certa, tots ells han existit damunt la terra.

Del lapse de temps

Independentment del fet que no trobem les restes fòssils d’aitals lligams de connexió infinitament nombrosos, hom pot objectar que no pot haver-hi hagut temps suficient per a una quantitat tan gran de canvi orgànic, puix que tots els canvis han estat efectuats amb molta lentitud per la selecció natural. M’és difícilment possible àdhuc de recordar al lector, el qual pot no ésser un geòleg pràctic, els fets que permeten a la ment de comprendre un xic el lapse de temps. Qui pugui llegir la gran obra de Sir Charles Lyell Principees of Geology —la qual s’era reconeguda pels historiadors futurs com quelcom que ha produït una revolució en les ciències naturals, si bé no admet com són d’incomprensiblement vastos els períodes de temps passats—, potser tancarà immediatament aquest volum. No és que n’hi hagi prou amb estudiar els Principees of Geology, ni amb llegir tractats especials de diversos observadors sobre les diferents formacions, tot advertint com cada autor tracta de donar una idea inadequada sobre la durada de cada formació i àdhuc de cada estrat. Un home ha d’examinar per ell mateix, i durant anys, grans apilaments d’estrats superposats, i observar el treball de la mar, que poleix les roques velles i forma sediments nous, abans d’esperar de comprendre res sobre el lapse de temps, els monuments del qual veiem al voltant nostre.

És bo de passejar al llarg d’una costa marina que estigui formada de roques moderadament dures, i parar esment en el procés de degradació. En la majoria dels casos, les marees només assoleixen els penya-segats durant un temps curt dos cops al dia, i les ones només els desgasten quan van carregades de sorra o de còdols; puix que hi ha raons per a creure que l’aigua pura té molt poc o cap efecte en el desgast de les roques. Al final, la base del penya-segat queda soscavada; en cauen fragments enormes, i, per tal com aquests queden fixos, han d’ésser desgastats, partícula a partícula, fins que, un cop reduïts de mida, poden ésser fets rodolar d’un lloc a l’altre per l’impuls de les ones. Aleshores, són triturats més ràpidament i esdevenen còdols, sorra o fang. Però, com és de freqüent de veure, al llarg de les bases dels penya-segats que es retiren, blocs arrodonits, tots ells coberts tupidament per produccions marines, demostrant que poc els desgasta el fregadís i com és de rar que l’aigua els faci rodolar! A més a més, si resseguim qualsevol filera de penya-segats rocosos exposats a la degradació, durant unes quantes milles, trobarem que només la pateixen actualment ací i allà, en una extensió curta o vorejant un promontori. L’aspecte de la superfície i la vegetació demostren que en els altres indrets han passat anys des que les aigües colpejaren llurs bases.

Crec que qui estudiï més de la vora l’acció de la mar sobre les nostres costes, s’impressionarà molt fortament per la lentitud amb la qual les costes rocoses es desgasten. Les observacions fetes sobre aquest punt per Hugh Miller i per l’excel·lent observador Mr. Smith de Jordan Hill són molt impressionants. Amb la ment impressionada així, deixem que algú examini les capes de conglomerats d’un gruix de molts milers de peus que, si bé foren formats probablement a més velocitat que molts altres dipòsits, són útils per a mostrar de quina manera més lenta ha estat acumulada la massa, puix que estan formats de còdols desgastats i arrodonits, cadascun dels quals porta la marca del temps. I deixem-li recordar la profunda observació de Lvell que el gruix i l’extensió de les formacions sedimentàries són el resultat i la mesura de la degradació que l’escorça de la terra ha sofert arreu. I quina magnitud de degradació no és implicada en els dipòsits sedimentaris de molts països! El professor Ramsay m’ha donat el gruix màxim, en la majoria dels casos per mesurament real i en d’altres per estimació, de cada formació a llocs diferents de la Gran Bretanya, i aquest n’és el resultat:

Estrats paleozoics (sense incloure les capes ígnies) • 57.154 (Peus)

Estrats secundaris • 13.190 (Peus)

Estrats terciaris • 2.240 (Peus)

que fan en conjunt 72.584 peus; és a dir, gairebé tretze milles britàniques i tres quarts. Algunes d’aquestes formacions, que a Anglaterra estan representades per capes primes, tenen en el Continent un gruix de milers de peus. A més, en opinió de la majoria dels geòlegs, tenim períodes en blanc enormement prolongats entre cada formació successiva. De manera que l’apilament majestuós de roques sedimentàries a la Gran Bretanya ens dóna solament una idea inadequada del temps que transcorregué en llur acumulació; i quant de temps no deu haver consumit! Hi ha bons observadors que han estimat que el sediment és dipositat pel gran riu Mississipi al ritme de només 600 peus en cent mil anys. Aquesta estimació pot ésser errònia; no obstant això, el procés d’acumulació en qualsevol àrea ha d’ésser extremadament lent si considerem les vastes extensions on el sediment molt fi és transportat pels corrents marins.

Però la magnitud de denudació que han patit els estrats en molts indrets, independentment del ritme d’acumulació de la matèria degradada, ofereix probablement la millor evidència del lapse de temps. Recordo que l’evidència de la denudació em colpí molt quan observava les illes volcàniques, que havien estat desgastades per les ones i que tenien les vores tallades formant penya-segats perpendiculars d’una alçària de mil o de dos mil peus; perquè els pendents suaus dels corrents de lava indicaven a primer cop d’ull, per llur condició fluida inicial, a quina distància s’estenien oceà endins, en d’altres temps, les capes dures i rocoses. Les falles, aquestes grans fractures al llarg de les quals els estrats s’han aixecat d’un costat o s’han enfonsat de l’altre, a una alçària o a una profunditat de milers de peus, conten la mateixa història encara amb més claredat; car des que la crosta es fracturà, la superfície ha estat aplanada tan completament per l’acció de la mar que no queden restes externament visibles d’aquestes dislocacions vastes.

La falla Craven, posem per cas, s’estén durant més de trenta milles, i al llarg d’aquesta línia el desplaçament vertical dels estrats ha variat des de 600 a 3.000 peus. El professor Ramsay ha publicat un informe d’un enfonsament de 2.300 peus a Anglesey; i m’informa que creu plenament que n’hi ha un altre de 12.000 peus a Merionethshire; si bé en aquests casos no hi ha res a la superfície que assenyali aitals moviments prodigiosos, car la pila de roques d’ambdues bandes ha estat dispersada i allisada. La consideració d’aquests fets m’impressiona quasi de la mateixa manera que els esforços vans per a aferrar la idea de l’eternitat.

Estic temptat de donar un altre exemple, el ben conegut de la denudació del Weald. Hom ha d’admetre que la denudació del Weald ha estat una mera insignificança en comparació de la que s’ha emportat masses dels nostres estrats paleozoics, d’un gruix a voltes de 10.000 peus, com ho demostra la memòria mestra del professor Ramsay sobre aquest tema. Malgrat això, és una lliçó admirable de deturar-se en els North Downs i contemplar des d’allí els South Downs llunyans, puix que, tot recordant que l’espadat del nord i el del sud es troben i s’uneixen a no gaire distància cap a l’oest, hom pot imaginar-se bé la gran cúpula de roques que deu haver recobert el Weald en un període de temps tan limitat com el que va des de la formació de l’última part del Cretaci. Segons m’ha informat el professor Ramsay, la distància des del Down del nord al del sud és si fa no fa de 22 milles, i el gruix de les formacions diverses és per terme mitjà d’uns 1.100 peus. Però si, com alguns geòlegs suposen, per dessota del Weald hi ha una filera de roques més velles, en els flancs de la qual els dipòsits sedimentaris del damunt podrien haver estat acumulats en masses més primes que a qualsevol altre lloc, aleshores l’estimació precedent seria errònia; però aquesta font de dubtes probablement no afectaria en gran mesura l’estimació quan l’apliquem a l’extrem occidental de la contrada.

Aleshores, si coneguéssim a quina velocitat la mar desgasta comunament una filera de penya-segats de qualsevol alçària determinada, podríem mesurar el temps requerit per la denudació del Weald. Això, sens dubte, no podem fer-ho; però, per a fer-nos una noció vaga sobre el tema, podem assumir que la mar rosegaria els penya-segats de 500 peus d’alçada al ritme d’una polzada per segle. Això semblarà al principi una concessió massa reduïda, però fóra el mateix si assumíem que un penya-segat d’una iarda d’alçada era consumit al llarg de tota una línia de costa a un ritme d’una iarda gairebé cada vint-i-dos anys. Dubto que cap roca, ni que fos tova com la calcària, s’esfondrés a aquesta velocitat excepte en les costes més exposades; si bé no dubto que la degradació d’un penya-segat majestuós seria més ràpida a causa de la ruptura dels fragments caiguts. D’altra banda no crec que cap línia costanera d’una longitud de deu o vint milles pateixi mai una degradació simultània al llarg de tota la seva vora dentada; i hem de recordar que quasi tots els estrats contenen capes més dures o nòduls, els quals, pel fet de resistir el fregadís durant molt de temps, formen una escullera a la base. D’ací que conclueixo que, sota circumstàncies ordinàries, la denudació d’una polzada per segle en tota la longitud d’un penya-segat de 500 peus d’alçada seria una concessió àmplia. A aquest ritme i segons les dades precedents, la denudació del Weald deu haver requerit 306.662.400 anys, o tres-cents milions d’anys per dir-ho així.

L’acció de l’aigua dolça sobre la regió suaument inclinada de Wealden, quan va aixecar-se, difícilment hauria estat gran, però reduiria una mica l’estimació precedent. D’altra banda, durant les oscil·lacions de nivell que sabem que ha patit aquesta àrea, la superfície deu haver existit com a terra durant milions d’anys i hauria escapat així a l’acció de la mar; durant la submersió profunda per períodes potser igualment llargs, hauria escapat així mateix a l’acció de les ones costaneres. De manera que, amb tota probabilitat, un període molt més llarg que tres-cents milions d’anys s’ha escolat des de l’última part del període secundari.

He fet aquestes poques remarques perquè, per a nosaltres, és importantíssim d’adquirir alguna noció, per imperfecta que sigui, del transcurs dels anys. Durant cadascun d’aquests anys, i per tot el món, la terra i l’aigua han estat poblades per legions de formes vivents. Quin nombre infinit de generacions, que la ment no pot copsar, han d’haver-se succeït en la llarga llista dels anys! Fixem-nos ara en els nostres museus geològics més rics, i quina mostra més mesquina no hi contemplem!

De la pobresa de les nostres col·leccions paleontològiques

Tothom admet que les nostres col·leccions paleontològiques són molt incompletes. No hauríem d’oblidar l’observació d’aquell paleontòleg admirable, el recentment desaparegut Edward Forbes, o sia que hom coneix i dóna nom a una munió de les nostres espècies fòssils a partir d’espècimens únics i sovint trencats, o a partir d’alguns espècimens recollits en algun indret. Només una porció petita de la superfície de la Terra ha estat explorada geològicament, i cap part amb prou atenció, com ho demostren les descobertes importants fetes a Europa cada any. Cap organisme totalment tou no pot ésser preservat. Les conquilles i els ossos es deterioraran i desapareixeran quan es dipositin al fons de la mar, on no s’acumula sediment. Crec que fem contínuament nostre un punt de vista molt erroni quan admetem tàcitament, per a nosaltres mateixos, que per tot el llit de la mar es diposita sediment a un ritme prou ràpid per a encastar i preservar les restes fòssils. En una proporció enormement gran de l’oceà, el to blau brillant de l’aigua indica la seva puresa. Els molts casos enregistrats d’una formació que és recoberta, després d’un interval de temps enorme, per una altra formació més tardana formant estrats, sense que la capa subjacent hagi sofert cap desgast ni cap esllavissada en l’interval, semblen només explicables per l’opinió que no és rar que el fons de la mar romangui en una condició inalterada durant molt de temps. Les restes que esdevenen encastades, sigui en la sorra o en còdols, són dissoltes en general per la filtració de l’aigua de pluja quan els llits s’aixequen. Sospito que només són preservats uns pocs dels moltíssims animals que viuen a la platja entre el nivell màxim i mínim de l’aigua. Per exemple, les espècies diverses de Chthamalinae (subfamília de cirrípedes sèssils) revesteixen en nombre infinit les roques d’arreu del món; totes elles són estrictament litorals, amb l’excepció d’una sola espècie mediterrània que habita aigües profundes i que ha estat trobada fòssil a Sicília, mentre que fins ara cap altra espècie no ha estat descoberta en una formació terciària, tot i que és sabut que el gènere Chthamalus existí durant el cretaci. El mol·lusc del gènere Chiton ens ofereix un cas parcialment anàleg.

Respecte a les produccions terrestres que visqueren durant els períodes secundari i paleozoic, és superflu d’afirmar que la nostra evidència a partir de restes fòssils és fragmentària en grau extrem. Per exemple, hom no coneix cap mol·lusc terrestre que pertanyi a un d’aquests períodes vastos, amb una excepció descoberta per Sir C. Lyell en els estrats carbonífers de l’Amèrica del Nord. Pel que fa a les restes de mamífers, una simple ullada a la taula històrica publicada al suplement del manual de Lyell, ens portarà directament, molt millor que les pàgines amb tot detall, a la veritat: com és de rara i accidental llur preservació. Llur raresa tampoc no és sorprenent quan recordem quina gran proporció d’ossos de mamífers del terciari ha estat descoberta en coves o en dipòsits lacustres; i que hom no coneix cap cova ni cap capa lacustre autèntica que pertanyin al període de les nostres formacions secundàries o paleozoiques.

Però la imperfecció del registre geològic resulta sobretot d’una altra causa, més important que totes les precedents; és a dir, que les diverses formacions estan separades entre si per amplis intervals de temps. Quan veiem les formacions en les taules d’obres escrites, o quan les seguim en la naturalesa, és difícil d’evitar de creure que són estretament consecutives. Però, per exemple, coneixem per la gran obra de sir R. Murchinson sobre Rússia que en aquest país hi ha grans espais en blanc entre les formacions superposades; com també passa a l’Amèrica del Nord i en moltes altres parts del món. Si el geòleg més hàbil hagués limitat la seva atenció exclusivament a aquests territoris vastos, no hauria sospitat mai que, durant els períodes que en el seu propi país eren buits i erms, s’acumularen grans piles de sediment, carregades de formes de vida noves i peculiars, a d’altres llocs. I si en cada territori concret hom pot fer-se difícilment una idea de la durada del temps escolat entre les formacions consecutives, podria deduir que no ho podria esbrinar mai enlloc. Els canvis freqüents i pronunciats en la composició mineralògica de formacions consecutives —que impliquen en general canvis pronunciats en la geografia de les terres dels voltants, d’on ha estat derivat el sediment—, s’acorden amb la creença dels vastos intervals de temps que s’han escolat entre cada formació.

Però podem, crec, comprendre per què les formacions geològiques de cada regió són quasi invariablement intermitents; o sia que no se segueixen l’una a l’altra amb una seqüència estreta. Quan estava explorant molts centenars de milles de les costes de l’Amèrica del Sud, que en el període modern han ascendit diversos centenars de peus, gairebé res no va colpir-me més que l’absència de qualsevol dipòsit recent prou extens per a durar ni que fos un període geològic curt. Les capes terciàries al llarg de tota la costa oest, la qual és habitada per una fauna marina peculiar, estan tan escassament desenvolupades, que és probable que cap enregistrament de les diverses faunes marines successives i peculiars no serà preservat en cap època del futur llunyà. Una petita reflexió explicarà per què hom no pot trobar cap formació extensa amb restes recents o terciàries al llarg de la costa ascendent de la banda oest de l’Amèrica del Sud; si bé l’aportació de sediment ha d’haver estat considerable durant llargues èpoques, pel fet de la degradació enorme de les roques costaneres i per l’entrada a la mar dels corrents fangosos. No dubto que l’explicació és que els dipòsits del litoral i del sublitoral són desgastats contínuament, tan bon punt ascendeixen per l’aixecament lent i gradual de la terra entre l’acció de les ones costaneres.

Podem, crec, concloure amb seguretat que, en el primer aixecament i durant les oscil·lacions de nivells posteriors, el sediment ha d’haver-se acumulat en masses extremadament gruixudes, sòlides o extenses per a suportar l’acció incessant de les ones. Aitals acumulacions de sediment, gruixudes i extenses, poden haver estat formades de dues maneres: o bé en les profunditats pregones de la mar, cas en el qual podem concloure, tot jutjant per les investigacions d’E. Forbes, que el fons marí estaria habitat per extremadament pocs animals, i que quan la massa emergís donaria un registre imperfectíssim de les formes de vida que existien aleshores; o bé el sediment pot ésser acumulat en qualsevol gruix i en qualsevol extensió damunt el fons superficial, si aquest continua subsidint lentament. En aquest últim cas, la mar romandrà poc profunda i favorable a la vida mentre el ritme de subsidència i l’aportació de sediment quasi s’equilibrin l’un a l’altre, i d’aquesta manera podria formar-se una formació fossilífera prou gruixuda per a resistir, quan emergís, qualsevol magnitud de degradació.

Estic convençut que totes les nostres formacions antigues riques en fòssils es formaren així durant la subsidència. Des que vaig publicar els meus punts de vista sobre aquest tema el 1845, he seguit el progrés de la geologia i m’ha sorprès d’observar que, autor rere autor, tots han arribat, en tractar de l’una o l’altra gran formació, a la conclusió que foren acumulades durant la subsidència. Puc afegir que l’única formació terciària antiga de la costa oest de l’Amèrica del Sud que ha estat prou voluminosa per a resistir la gran degradació que ha patit fins ara, però que difícilment durarà fins a cap edat geològica distant, va dipositar-se certament durant una oscil·lació descendent de nivell, i guanyà així un gruix considerable.

Tots els fets geològics ens diuen senzillament que cada àrea ha patit oscil·lacions de nivell lentes i nombroses, i, en aparença, aquestes oscil·lacions han afectat espais amplis. Per consegüent, les formacions riques en fòssils i prou gruixudes i extenses per a resistir la degradació posterior, podrien haver estat formades damunt d’espais amplis durant períodes de subsidència, però només allí on l’aportació de sediment fos suficient per a mantenir una mar poc profunda i per a encastar i preservar les restes abans que tinguessin temps de fer-se malbé. D’altra banda, mentre el llit de la mar romangué estacionari, no podrien haver estat acumulats dipòsits gruixuts en les parts poc profundes, que són les més favorables a la vida. I això encara s’hauria pogut produir menys durant els períodes alternants d’elevació; o, per dir-ho més acuradament, les capes que s’acumularien aleshores s’haurien destruït quan ascendissin i quedessin dins dels límits de l’acció costanera.

Així, el registre geològic haurà esdevingut quasi necessàriament intermitent. Tinc molta confiança en la veritat d’aquestes opinions, perquè estan estrictament d’acord amb els principis generals inculcats per Sir C. Lyell; i E. Forbes arribà independentment a una conclusió semblant.

Val la pena de parar esment en una observació. Durant els períodes d’ascensió, l’àrea de la terra i la dels bancs marins adjacents augmentaran, i seran formats sovint emplaçaments nous —circumstàncies totes elles molt favorables, com hem explicat abans, a la formació de varietats i d’espècies noves—; però durant aitals períodes hi haurà en general un espai en blanc en el registre geològic. D’altra banda, durant la subsidència disminuiran l’àrea habitada i el nombre d’habitants (exceptuant les produccions en les costes d’un continent quan de primer es converteixen en un arxipèlag); i, en conseqüència, seran formades, durant la subsidència; menys varietats o espècies noves, malgrat que hi haurà molta extinció; i és durant aquests mateixos períodes de subsidència que han estat acumulats els nostres grans dipòsits rics en fòssils. Hom pot dir gairebé que la naturalesa s’ha protegit contra la descoberta freqüent de les seves formes transicionals o lligams.

Hom no pot dubtar, per les consideracions precedents, que el registre geològic, mirat en conjunt, és extremadament imperfecte; però en limitar la nostra atenció a qualsevol formació, esdevé més difícil de comprendre per què no hi trobem varietats finament graduades entre les espècies afins que visqueren al seu començament i al seu final. Hi ha alguns casos enregistrats en què la mateixa espècie presenta varietats distintes en la part superior i la inferior de la mateixa formació; però, ja que són rars, hom pot passar-los per alt ací. Tot i que cada formació ha requerit indiscutiblement un vast nombre d’anys per a la seva deposició, veig diverses raons per les quals cadascuna no hauria d’incloure una sèrie graduada de lligams entre les espècies que visqueren en aquell temps; però no puc pretendre en absolut d’assignar un pes exactament proporcional a les consideracions següents.

Per bé que cada formació pot marcar un lapse d’anys molt prolongat, potser cadascuna d’elles és curta comparada amb el període necessari per a canviar una espècie en una altra. Estic assabentat que dos paleontòlegs, Bronn i Woodward, l’opinió dels quals mereix molt de respecte, conclogueren que la durada mitjana de cada formació és dues o tres vegades superior a la durada mitjana de les formes específiques. Però dificultats insuperables, segons que em sembla, ens impedeixen d’arribar a cap conclusió justa sobre aquest punt. Hom es precipitaria en extrem si, en veure una espècie que apareix per primera vegada enmig d’una formació, deduís que prèviament no havia existit enlloc més. També, doncs, seria igualment precipitat de suposar, quan trobem una espècie que desapareix abans que s’hagin dipositat les capes més altes, que esdevingué aleshores extingida del tot. Oblidem com és de petita l’àrea d’Europa comparada amb la resta del món; i tampoc no han estat correlacionats amb la cura perfecta els diversos pisos de la mateixa formació arreu d’Europa.

Pel que fa als animals marins de tota mena, podem deduir amb seguretat una gran quantitat de migració durant canvis climàtics i d’altres tipus; i quan veiem una espècie que apareix per primera vegada en una formació qualsevol, és probable que només aleshores immigrés per primera vegada a aquella àrea. Hom sap bé, posem per cas, que diverses espècies aparegueren més d’hora en les capes paleozoiques de l’Amèrica del Nord que en les d’Europa; havent estat requerit, aparentment, un temps per a llur migració des de les mars americanes a les europees. Hom ha observat arreu, en examinar els dipòsits últims en diversos indrets del món, que algunes espècies avui existents són comunes en el dipòsit però han esdevingut extingides en la mar dels voltants immediats; o, a la inversa, que algunes d’elles són ara abundoses en la mar veïna però són rares o absents en aquest dipòsit concret. És una lliçó excel·lent de reflexionar sobre la quantitat de migració descoberta dels habitants d’Europa durant el període glacial, que forma només una part d’un període geològic sencer; i de reflexionar així mateix sobre els grans canvis de nivell, sobre el canvi extraordinàriament gran del clima, sobre el lapse de temps prodigiós, essent tots ells inclosos en el mateix període glacial. Hom pot dubtar, emperò, si en algun indret del món els dipòsits sedimentaris, incloent-hi les restes fòssils, han continuat acumulant-se durant tot aquest període en la mateixa àrea. No és probable, posem per cas, que durant tot el període glacial fos dipositat sediment prop de la desembocadura del Mississipi, dins dels límits de fondària on els animals marins poden prosperar; car sabem quins vastos canvis geogràfics es produïren durant aquest espai de temps a d’altres parts d’Amèrica. Quan aitals capes —que foren dipositades durant alguna part del període glacial en l’aigua poc profunda prop de la desembocadura del Mississipi— ascendiren, les restes orgàniques aparegueren i desaparegueren de primer, probablement, a nivells diferents, a causa de la migració d’espècies i dels canvis geogràfics. I en el futur distant, un geòleg que examini aquestes capes podria estar temptat de concloure que la durada mitjana de la vida dels fòssils encastats havia estat inferior a la del període glacial, en lloc d’haver estat realment molt superior, estenent-se des d’abans del període glacial a avui dia.

Per a obtenir una gradació perfecta entre dues formes en la part superior i inferior de la mateixa formació, el dipòsit ha d’haver-se anat acumulant per un període molt prolongat, per a donar temps suficient al procés lent de variació; d’ací que, en general, el dipòsit haurà d’ésser molt gruixut; i les especies en modificació hauran hagut de viure tot aquest temps en la mateixa àrea. Però hem vist que una formació fossilífera gruixuda només pot ésser acumulada durant un període de subsidència per a mantenir la fondària si fa no fa igual, cosa necessària per a permetre que la mateixa espècie visqui tot aquest temps en el mateix espai. Però aquest mateix moviment de subsidència tendirà sovint a esfondrar l’àrea de la qual deriva el sediment, i d’aquesta manera disminueix l’aportació mentre continua el moviment descendent. De fet, aquest equilibri quasi exacte entre l’aportació de sediment i la magnitud de subsidència és probablement una contingència rara; puix que més d’un paleontòleg ha observat que els dipòsits molt gruixuts són usualment erms de restes orgàniques, excepte devora de llurs límits superior o inferior.

Semblaria que cada formació separada, com també l’apilament sencer de formacions a qualsevol país, ha estat en general intermitent en la seva acumulació. Quan veiem, com és sovint el cas, una formació composta per capes de diferent composició mineralògica, podem sospitar raonablement que el procés de deposició ha estat molt interromput, ja que un canvi en els corrents marins i una aportació de sediments de naturaleses diferents hauran estat causats, en general, per canvis geogràfics que requereixen molt de temps. La inspecció més propera de la formació tampoc no ens dóna cap idea del temps consumit en la deposició. Hom podria donar molts exemples de capes d’un gruix de només alguns peus, que representen formacions que, a d’altres llocs, tenen un gruix de milers de peus i que deuen haver requerit un període enorme per a llur acumulació; si bé ningú que ignorés aquest fet no hauria sospitat el vast lapse de temps representat per a la formació més prima. Hom podria donar molts casos de capes inferiors d’una formació que han estat aixecades, denudades, submergides i cobertes aleshores de nou per les capes superiors de la mateixa formació; fets que demostren com són d’amplis, si bé passats per alt amb facilitat, els intervals que concorren en la seva acumulació. En d’altres casos, tenim en els grans arbres fossilitzats, que es mantenen encara en peu tal com creixeren, l’evidència més clara dels intervals de temps llargs i nombrosos i dels canvis de nivell durant el procés de deposició, els quals no hauríem sospitat mai si els arbres no haguessin estat preservats casualment; així, Mr. Lyell i Mr. Dawson descobriren a Nova Escòcia capes carboníferes d’un gruix de 1.400 peus, amb estrats antics que contenien arrels, col·locats l’un sobre l’altre en no menys de seixanta-vuit nivells diferents. D’ací que, quan les mateixes espècies són trobades al fons, al mig i al cim d’una formació, és probable que no hagin viscut durant tot el període de deposició en el mateix indret, ans hagin aparegut i desaparegut, potser moltes vegades, durant el mateix període geològic. De manera que si aitals espècies patissin una quantitat considerable de modificació durant un període geològic, una secció de la formació no inclouria probablement totes les fines gradacions intermèdies que haurien d’haver existit entre elles, segons la meva teoria, sinó canvis de forma bruscos, encara que potser molt lleus.

És de la màxima importància de recordar que els naturalistes no tenen cap regla d’or per a distingir entre espècies i varietats. Atorguen una petita variabilitat a cada espècie; però, quan troben entre dues formes una quantitat de diferència una mica més gran que l’atorgada, classifiquen a ambdues com a espècies, si no poden relacionar-les per gradacions estretament intermèdies. I per les raons tot just esmentades, podem esperar rarament que això succeeixi en cap secció geològica. Suposem dues espècies B i C, amb una espècie A que es trobés a la capa subjacent; A seria classificada simplement com una tercera espècie distinta, àdhuc si A fos estrictament intermèdia entre B i C, si alhora hom no podia relacionar-la estretament amb alguna de les dues, o amb ambdues formes, per varietats intermèdies. I hom no hauria d’oblidar tampoc, com hem explicat abans, que A podria ésser el progenitor veritable de B i C, i que, no obstant això, podria no ésser necessàriament una espècie estrictament intermèdia entre elles en tots els punts d’estructura. De manera que podríem obtenir l’espècie mare, i els seus diversos descendents modificats, a partir de les capes superiors i inferiors d’una formació i sense reconèixer llur relació, si no en trobàvem nombroses gradacions transicionals; i, en conseqüència, ens veuríem obligats a classificar-los tots com a espècies distintes.

És notori sobre quines diferències excessivament lleugeres molts paleontòlegs han fonamentat llurs espècies; i ho fan molt fàcilment si les mostres provenen de subpisos diferents de la mateixa formació. Alguns conquiliòlegs experimentats rebaixen ara al grau de varietats moltes de les espècies més inequívoques per a D’Orbigny i d’altres. I trobem en efecte, en aquest criteri, el tipus d’evidència de canvi que hauríem de trobar segons la meva teoria. A més a més, si contemplem intervals una mica més amplis —per exemple, pisos distints però consecutius de la mateixa gran formació—, trobem que els fòssils encastats són molt més estretament afins entre ells, encara que hom els classifiqui quasi universalment com a específicament diferents, que les espècies trobades en formacions més àmpliament separades; però tornaré a aquest tema en el pròxim capítol.

Una altra consideració és digna d’ésser remarcada: hi ha raons per a creure, com hem vist anteriorment, que les varietats dels animals i de les plantes que es propaguen amb rapidesa i que no es traslladen gaire són de primer generalment locals; i que aitals varietats locals no s’estenen àmpliament ni suplanten llurs formes mare fins que no han estat modificades i perfeccionades en un grau considerable. D’acord amb aquesta opinió, les probabilitats de descobrir en una formació de qualsevol país tots els pisos primerencs de transició entre dues formes qualssevol, són petites, car hom suposa que els canvis successius han estat locals o han estat confinats en algun indret. La majoria d’animals marins té unes àrees d’extensió molt àmplies; i veiem en les plantes que les que tenen les àrees més àmplies són les que presenten varietats més sovint; de manera que entre els mol·luscs i d’altres animals marins, és probable que els que tinguessin les àrees més àmplies, sobrepassant de molt els límits de les formacions geològiques d’Europa conegudes, fossin els que més sovint haguessin produït de primer varietats locals i després espècies noves; i això disminuiría molt, altra vegada, les nostres probabilitats de poder seguir, en cap formació geològica, la pista dels pisos de transició.

Hom no hauria d’oblidar que, avui dia, amb exemplars perfectes per a ésser examinats, dues formes poden rarament ésser relacionades per varietats intermèdies, provant així que eren la mateixa espècie, fins que hom no ha col·leccionat molts exemplars de molts llocs; i això rarament podria ésser dut a terme, en el cas d’espècies fòssils, pels paleontòlegs. Potser podrem percebre més bé la improbabilitat de poder relacionar les espècies per lligams intermedis, fòssils, nombrosos i subtils, preguntant-nos a nosaltres mateixos si, posem per cas, els geòlegs podran provar en alguna època futura si les nostres races diferents de bestiar boví, d’ovelles, de cavalls i de gossos, han descendit d’un sol o de diversos troncs originaris; o, encara, si certs mol·luscs marins que habiten les costes de l’Amèrica del Nord —que són classificats per alguns conquiliòlegs com a espècies distintes de llurs representants europeus, i per d’altres conquiliòlegs només com a varietats—, són en realitat varietats o són, tal com hom diu, específicament distints. Això només podria realitzar-ho el geòleg futur que descobrís nombroses gradacions intermèdies en estat fòssil; i aital èxit em sembla altament improbable.

La investigació geològica ha afegit nombroses espècies als gèneres existents i als extingits, i ha fet que els intervals entre uns pocs grups fossin menys amplis que no haurien estat d’altra manera. Així i tot, a penes ha fet res per a destruir la distinció entre espècies, relacionant-les entre si per nombroses varietats subtils i intermèdies. I el fet que això no hagi estat dut a terme és probablement la més greu i la més òbvia de totes les moltes objeccions que hom pot oposar a les meves opinions. D’ací que valdrà la pena de resumir les observacions anteriors en un exemple imaginari. L’arxipèlag malai té una extensió més o menys com Europa des del Cap Nord a la Mediterrània i des de Gran Bretanya fins a Rússia; i, per tant, equival a totes les formacions geològiques que hom ha examinat amb alguna cura, exceptuant les dels Estats Units. Estic plenament d’acord amb Mr. Godwin-Austen que la condició actual de l’arxipèlag malai, amb les seves nombroses illes grans separades per mars àmplies i poc profundes, representa probablement l’estat inicial d’Europa, quan s’hi acumulava la majoria de les nostres formacions. L’arxipèlag malai és, de tot el món, una de les regions més riques en éssers orgànics; malgrat que si hom recollís totes les espècies que mai hi visqueren, de quina manera més imperfecta representarien la història natural del món!

Però tenim totes les raons per a creure que les produccions terrestres de l’arxipèlag estarien preservades d’una manera excessivament imperfecta en les formacions que suposem que s’hi acumulaven. Sospito que no hi serien encastats gaires dels animals estrictament litorals ni dels que visqueren damunt les roques submarines nues; i que si fossin encastats en còdols o en sorra no durarien pas fins a una època molt posterior. Allí on el sediment no s’acumulà en el llit de la mar, o allí on no s’acumulà a prou velocitat per a protegir els cossos orgànics del deteriorament, cap resta no podria ésser preservada.

Crec que en el nostre arxipèlag les formacions fossilíferes només podrien haver estat formades en els períodes de subsidència amb el gruix suficient per a durar fins a una època tan distant en el futur com les formacions secundàries ho són en el passat, Aquests períodes de subsidència estarien separats entre ells per intervals enormes, durant els quals l’àrea seria estacionària o ascendent. Mentre ascendís, cada formació fossilífera seria destruïda, tan aviat fos acumulada, per l’acció costanera incessant, com ho veiem actualment en les costes de l’Amèrica del Sud. Durant els períodes de subsidència hi hauria probablement molta extinció de vida. Durant els períodes d’elevació hi hauria molta variació, però el registre geològic seria aleshores menys perfecte.

Hom pot dubtar si la durada de qualsevol gran període de subsidència en una part o en l’arxipèlag, així com la contemporània acumulació de sediment, excediria la durada mitjana de les mateixes formes específiques. I aquestes contingències són indispensables per a la preservació de totes les gradacions transicionals entre dues o més espècies. Si aitals gradacions no fossin plenament preservades, les varietats transicionals apareixerien merament com a tantes altres espècies distintes. És probable, també, que cada gran període de subsidència fos interromput per oscil·lacions de nivell, i que durant aquests períodes prolongats hi intervinguessin lleus canvis climàtics. I en aquests casos els habitants de l’arxipèlag haurien hagut de migrar, i en cap formació no podria ésser preservat el registre estretament consecutiu de llurs modificacions.

Moltíssims dels animals marins de l’arxipèlag s’estenen actualment milers de milles més enllà dels seus confins. L’analogia em porta a creure que serien sobretot aquestes espècies de límits extensos les que més sovint produirien varietats noves; i les varietats serien de primer, per regla general, locals o confinades en un lloc, però s’estendrien lentament i suplantarien llurs formes-mare si posseïssin algun avantatge decisiu o si fossin posteriorment modificades i millorades. Quan aitals varietats tornessin a llurs pàtries antigues, serien classificades, pels principis seguits per molts paleontòlegs, com a espècies noves i distintes, car diferiren de llur estat primer en un grau gairebé uniforme, si bé potser extremadament lleu.

Aleshores, si hi ha algun grau de veritat en aquestes remarques, no tenim cap dret a esperar de descobrir, en les nostres formacions geològiques, un nombre infinit d’aquelles subtils formes transicionals, que segons la meva teoria han relacionat de segur totes les espècies, passades i presents, del mateix grup en una cadena de la vida llarga i ramificada. Només hauríem de cercar uns pocs lligams relacionats entre si, més de prop o més de lluny. I aquests lligams, si fossin trobats en pisos diferents de la mateixa formació, serien classificats per la majoria dels paleontòlegs com a espècies distintes, per propers que fossin. Però no pretenc que jo hagués sospitat mai com era de pobre l’enregistrament de les mutacions de vida presentat en la secció geològica més ben preservada, si no hagués tingut tant de pes en la meva teoria la nostra dificultat a descobrir innombrables lligams transicionals entre les espècies que apareixien al començ i a la closa de cada formació.

De l’aparició sobtada de grups sencers d’espècies afins

La manera brusca com apareixen sobtadament grups sencers d’espècies en certes formacions ha estat presentada per diversos paleontòlegs, per exemple, per Agassiz i Pictet, i per ningú amb més força que pel professor Sedgwick, com una objecció fatal a la creença de la transmutació de les espècies. Si nombroses espècies pertanyents als mateixos gèneres o a les mateixes famílies haguessin començat a viure realment alhora, el fet hauria estat fatal per a la teoria de descendencia amb modificació lenta mitjançant la selecció natural; puix que el desenvolupament d’un grup de formes, totes elles provinents d’un sol progenitor, ha d’haver estat un procés extremadament lent. I els progenitors deuen haver viscut llargues èpoques abans que llurs descendents modificats. Tanmateix, sobrevalorem contínuament la perfecció del registre geològic; i, per tal com certs gèneres o certes famílies no s’han trobat per dessota d’un cert pis, inferim falsament que no existiren abans d’aquest pis. Oblidem contínuament com és de gran el món comparat amb l’àrea on les nostres formacions geològiques han estat curosament examinades. Oblidem que grups d’espècies poden haver existit durant molt de temps en d’altres llocs, i que es multiplicaren amb lentitud abans d’envair els antics arxipèlags d’Europa i dels Estats Units. No ens fem el càrrec necessari de l’interval de temps enorme que s’ha escolat probablement entre les nostres formacions consecutives, potser més llarg, en alguns casos, que el temps requerit per a l’acumulació de cada formació. Aquests intervals hauran fornit temps per a la multiplicació d’espècies a partir d’una o d’algunes formes mare; i aitals espècies apareixeran en la formació successiva com si fossin creades de sobte.

Puc recordar ací una observació exposada anteriorment, és a dir, que l’adaptació d’un organisme a una línia de vida nova i peculiar —per exemple, per a volar per l’aire—, podria requerir una successió llarga d’èpoques. Però quan això fos realitzat, i algunes espècies adquirissin així un gran avantatge sobre d’altres organismes, caldria un temps comparativament curt per a produir moltes formes divergents, les quals serien capaces d’estendre’s amb rapidesa i àmpliament per tot el món.

Donaré ara alguns exemples per il·lustrar aquestes observacions, i per mostrar com estem exposats a error quan suposem que grups sencers d’espècies han estat produïts sobtadament. Puc recordar el fet ben conegut que, en els tractats geològics publicats no fa gaires anys, hom parlava de la gran classe dels mamífers com si hagués sorgit de sobte al començament de la sèrie terciària. I ara, una de les acumulacions més riques en mamífers fòssils correspon a la meitat de la sèrie secundària; i ha estat descobert un mamífer autèntic en el sauló vermell recent, quasi al principi d’aquesta gran sèrie. Cuvier solia argumentar que no hi havia cap mico en cap estrat terciari; però ara han estat descobertes espècies extingides, a l’Índia, a l’Amèrica del Sud i a Europa, que es remunten àdhuc tan enrere com al pis eocènic. No obstant això, el cas més colpidor és el de la família dels balènids. Per tal com aquests animals tenen ossos immensos, són marins i s’estenen per tot el món, el fet que no s’hagi descobert ni un sol os de balena en una formació secundària semblava justificar plenament la creença que aquest ordre gran i distint havia estat produït, de sobte, en l’interval entre la darrera formació secundària i la formació terciària més primerenca. Però ara podem llegir en el suplement del manual de Lyell, publicat el 1858, l’evidència clara de l’existència de les balenes en el sauló verd superior, cert temps abans de l’acabament del període secundari.

Puc donar un altre exemple que, pel fet d’haver succeït al meu davant, m’ha colpit molt. He afirmat, en una memòria sobre els cirrípedes sèssils fòssils, que per totes les circumstàncies següents, vaig deduir que, si haguessin existit cirrípedes sèssils durant els períodes secundaris, certament haurien estat preservats i descoberts: pel nombre d’espècies terciàries existents i extingides; per l’abundor extraordinària d’individus de moltes espècies arreu del món, des de les regions àrtiques a l’equador, habitant diverses zones de profunditat, des dels límits més alts de la marea fins a 50 braces britàniques; per la manera perfecta com estan preservats els espècimens en les capes terciàries més antigues; i per la facilitat amb la qual hom pot reconèixer àdhuc un fragment d’una valva. I com que cap espècie no havia estat descoberta en les capes secundàries, vaig concloure que aquest gran grup es desenvolupà de sobte al començ de les sèries terciàries. Això fou per a mi una contrarietat penosa car afegia, segons pensava, un altre exemple de l’aparició brusca d’un grup gran d’espècies. Però la meva obra havia estat tot just publicada quan un paleontòleg expert, M. Bosquet, m’envià un dibuix d’un exemplar perfecte d’un cirrípede sèssil inconfusible, que ell mateix havia extret de les cretes de Bèlgica. I, com si fos per a fer el cas al més colpidor possible, aquest cirrípede sèssil era una Chthamalus, un gènere molt ampli, comú i present per tot, del qual encara no ha estat trobat un espècimen ni tan sols en algun estrat terciari. D’ací que ara sabem positivament que els cirrípedes sèssils existiren durant el període secundari; i aquests cirrípedes poden haver estat els progenitors de les nostres nombroses espècies terciàries i existents.

El cas de l’aparició sobtada, aparentment, d’un grup sencer d’espècies, en el qual els paleontòlegs insisteixen més sovint, és el dels peixos teleostis, en el període cretaci inferior. Aquest grup inclou la gran majoria d’espècies existents. Darrerament, el professor Pictet ha situat llur existència un subpis més enrere. I alguns paleontòlegs creuen que certs peixos molt més antics, les afinitats dels quals són de moment imperfectament conegudes, són realment teleostis. Si acceptàvem, malgrat tot, que en conjunt aparegueren al començament de la formació del cretaci, com Agassiz creu, el fet seria certament remarcable en grau elevat; però no veig que això sigui una dificultat insuperable per a la meva teoria, si hom no pot demostrar, així mateix, que les espècies d’aquest grup aparegueren alhora arreu del món, en aquest mateix període i de manera sobtada. És gairebé superflu de remarcar que hom coneix a penes cap peix fòssil al sud de l’equador; i, llegint per sobre la Paleontologia de Pictet, hom veurà que són conegudes poquíssimes espècies a partir de diverses formacions d’Europa. Algunes poques famílies de peixos tenen ara una extensió limitada. Els peixos teleostis podrien haver tingut de primer una extensió semblantment limitada i, després d’haver-se desenvolupat molt en alguna mar, podrien haver-se estès àmpliament. No tenim tampoc cap dret a suposar que les mars del món han estat sempre tan lliurement obertes de sud a nord com ho estan ara. Àdhuc avui dia, si l’arxipèlag malai es convertia en terra ferma, les parts tropicals de l’oceà Índic formarien un estany perfectament voltat, on podria multiplicar-se qualsevol grup gran d’animals marins; i aquests hi romandrien confinats fins que algunes espècies esdevinguessin adaptades a un clima més fred i poguessin tombar els caps meridionals de l’Àfrica o d’Austràlia, per aconseguir així d’altres mars distants.

Per aquestes consideracions i d’altres de semblants, sobretot per la nostra ignorància de la geologia d’altres països més enllà dels confins d’Europa i dels Estats Units; i per la revolució de molts punts de les nostres idees paleontològiques duta a terme per les descobertes de fins i tot els últims dotze anys, em sembla que per a nosaltres seria si fa no fa tan precipitat de dogmatitzar sobre la successió dels éssers orgànics arreu del món, com ho seria per a un naturalista de desembarcar durant cinc minuts en algun indret deshabitat d’Austràlia i discutir llavors el nombre i l’extensió de les seves produccions.

De l’aparició sobtada de grups d’espècies afins en els estrats fossilífers més inferiors dels coneguts

Hi ha una altra dificultat similar però molt més greu. Al·ludeixo a la manera com nombroses espècies del mateix grup apareixen sobtadament en les roques fossilíferes més inferiors de les conegudes. La majoria dels arguments que m’han convençut que totes les espècies existents del mateix grup han descendit d’un sol progenitor, poden ésser aplicats amb força quasi igual a les espècies més antigues conegudes. Per exemple, no puc dubtar que tots els trilobits silurians descendiren d’algun crustaci, el qual deu haver viscut molt abans del període silurià i diferia probablement, en gran mesura, de qualsevol animal conegut. Alguns dels animals silurians més antics, com el Nautilus, la Lingula, etc., no difereixen gaire de les espècies vivents, i hom no pot suposar, segons la meva teoria, que aquestes espècies velles fossin els progenitors de totes les espècies dels ordres als quals perta-nyen, car no presenten en absolut caràcters intermedis entre elles. Si, a més, haguessin estat els progenitors d’aquests ordres, haurien estat suplantats i exterminats de fa temps, quasi amb seguretat, per llurs nombrosos descendents millorats.

En conseqüència, si la meva teoria és certa, és indiscutible que abans que es diposités l’estrat silurià més inferior, transcorregueren períodes llargs, tan llargs, o probablement molt més llargs, que tot l’interval que va des del període silurià fins a l’època actual; i que durant aquests períodes vastos, si bé desconeguts, el món era un eixam de criatures vivents.

No puc donar una resposta satisfactòria a la pregunta de per què no trobem registres d’aquests vastos períodes primordials. Alguns dels geòlegs més eminents, amb Sir R. Murchison al capdavant, estan convençuts que en les restes orgàniques de l’estrat silurià més inferior veiem l’albada de la vida en aquest planeta. D’altres autoritats altament competents, com Lyell i el recentment desaparegut E. Torbes, discuteixen aquesta conclusió. No hauríem d’oblidar que només una porció petita del món és coneguda amb exactitud. Darrerament, M. Barrande ha afegit un altre pis més inferior al sistema silurià, amb abundoses espècies noves i peculiars. Han estat detectades traces de vida en les capes Longmynd, per dessota del que Barrande anomena zona primordial. La presència de nòduls fosfàtics i de matèria bituminosa en algunes de les roques azoiques més inferiors indica probablement la primera existència de vida en aquests períodes. Però és molt gran la dificultat de comprendre l’absència de piles vastes d’estrats fossilífers que, segons la meva teoria, no hi ha dubte que s’acumularen en algun lloc abans de l’època siluriana. Si aquestes capes antiquíssimes haguessin estat totalment arrasades per la denudació, o obliterades per l’acció metamòrfica, només hauríem de trobar petites restes de les formacions que pròximament les seguiren en edat, i aquestes haurien de trobar-se molt generalment en una condició metamòrfica. Però les descripcions que posseïm ara dels dipòsits silurians damunt de territoris immensos, a Rússia i a l’Amèrica del Nord, no donen pas suport a l’opinió que, com més vella és una formació, més ha sofert el destret de la denudació i del metamorfisme.

Actualment, el cas ha de romandre inexplicable, i pot ésser arguït veritablement com a argument vàlid contra les opinions exposades ací. Donaré les hipòtesis següents per a mostrar que, més endavant, pot rebre alguna explicació. Podem deduir —per la naturalesa de les restes orgàniques en les diverses formacions d’Europa i dels Estats Units, les quals no semblen haver habitat fondàries pregones; i per la quantitat de sediment, d’un gruix de milles, que constitueix les formacions—, que les illes grans o les llenques de terra d’on el sediment es derivà, existiren, de principi a fi, als voltants dels continents existents d’Europa i l’Amèrica del Nord. Però no sabem quin era l’estat de les coses en els intervals entre les formacions successives; si durant aquests intervals Europa i els Estats Units existiren com a terra seca, o com una superfície submarina a prop de la terra, on no es dipositava sediment, o com el llit d’una mar oberta i insondable.

Quan mirem els oceans existents, que són tres vegades més extensos que la terra, els veiem clapats de moltes illes; però fins ara hom no coneix cap illa oceànica que hagi fornit ni una resta d’una formació secundària o paleozoica. D’ací que podem deduir, potser, que durant els períodes secundari i paleozoic no existien ni continents ni illes continentals on s’estenen ara els nostres oceans; puix que si hi haguessin existit, s’haurien acumulat amb tota probabilitat formacions paleozoiques o secundàries pel sediment derivat del desgast i l’esquinçament llurs; i, com a mínim, haurien estat parcialment alçats per les oscil·lacions de nivell, les quals deuen haver intervingut, podem concloure-ho amb seguretat, en aquests períodes enormement llargs. Aleshores, si podem deduir quelcom d’aquests fets, podem suposar que allí on s’estenen ara els nostres oceans, s’hi han estès oceans des del període més remot del qual tenim algun registre; i, per altra banda, que allí on existeixen ara continents, existiren llenques grans de terra, subjectes sens dubte a grans oscil·lacions de nivell des del període silurià més primerenc. El mapa de colors afegit al meu volum sobre esculls de coral, em féu concloure que els oceans grans són encara, principalment, àrees de subsidència, els arxipèlags grans, encara àrees d’oscil·lacions de nivell, i els continents, àrees d’elevació. Però, ¿tenim cap dret a assumir que les coses han romàs així des de l’eternitat? Els nostres continents semblen haver estat formats per una preponderància, durant moltes oscil·lacions de nivell, de la força d’elevació; però, ¿les àrees de moviment preponderant, no poden haver canviat en el lapse d’èpoques? En un període immesurablement anterior a l’època siluriana, poden haver existit continents on ara s’estenen els oceans; i oceans clars i oberts poden haver existit on ara es drecen els nostres continents. Tampoc no hauríem de justificar-nos tot acceptant que si, per exemple, el llit de l’oceà Pacífic es convertís ara en un continent, hi trobaríem formacions més antigues que els estrats silurians, suposant que s’hi haguessin dipositat anteriorment; car podria succeir bé que els estrats —que s’havien enfonsat algunes milles més a prop del centre de la Terra, i que havien estat premsats per un pes enorme d’aigua al damunt—, haguessin patit molta més acció metamòrfica que els estrats que havien romàs sempre més propers a la superfície. Les àrees immenses de roques metamòrfiques nues a algunes parts del món, posem per cas a l’Amèrica del Sud, deuen haver estat escalfades sota pressions elevades i m’ha semblat sempre que requereixen alguna explicació especial; i potser podem creure que en aquestes àrees grans veiem les nombroses formacions molt anteriors a l’època siluriana, en una condició completament metamorfosada.

Són indubtablement molt greus totes les dificultats diverses discutides ací: és a dir, el fet que no trobem, en les formacions successives, lligams transicionals infinitament nombrosos entre les moltes espècies que existeixen o que han existit; la manera sobtada com apareixen en les nostres formacions europees grups sencers d’espècies; i l’absència gairebé total, pel que hom sap actualment, de formacions fossilíferes per dessota dels estrats silurians. Ho veiem de la manera més senzilla pel fet que tots els paleontòlegs més eminents, o sia Cuvier, Owen, Agassiz, Barrande, Falconer, E. Forbes, etc., i tots els nostres geòlegs més grans, com Lyell, Murchison, Sedgwick, etc., han defensat la immutabilitat de les espècies de manera unànime i sovint amb vehemència. Però tinc raons per a creure que una alta autoritat, Sir Charles Lyell, pren en consideració, després de reflexions ulteriors, dubtes greus sobre aquest tema. M’adono com és de temerari de discrepar d’aquestes grans autoritats, a les quals devem, junt amb d’altres, tot el nostre coneixement. Aquells qui creuen que el registre geològic natural és perfecte en tot grau, i no donen gaire pes als fets i als arguments d’altres tipus exposats en aquest volum, rebutjaran tot d’una, indubtablement, la meva teoria. Per part meva, i emprant la metàfora de Lyell, considero el registre geològic natural com una història del món conservada de manera imperfecta i escrita en un dialecte canviant; i posseïm només l’últim volum d’aquesta història, que fa referència solament a dos o tres països. D’aquest volum, només ha estat preservat ací i allà un capítol curt; i de cada pàgina, només se’n salven, ací i allà, algunes línies. Cada paraula del llenguatge lentament canviant —amb el qual suposem que la història fou escrita i que és més o menys diferent en la successió interrompuda dels capítols—, pot representar les formes de vida, que en aparença canviaren de sobte, enterrades en les nostres formacions consecutives però àmpliament separades. Des d’aquest punt de vista, les dificultats discutides anteriorment queden molt disminuïdes o àdhuc desapareixen.





X


DE LA SUCCESSIÓ GEOLÒGICA DELS ÉSSERS ORGÀNICS

De l’aparició lenta i successiva de noves espècies — De llurs diferents ritmes de canvi — Les espècies, un cop perdudes, no reapareixen — Els grups d’espècies segueixen, en les aparicions i les desaparicions llurs, les mateixes regles que les espècies aïllades — De l’extinció — Dels canvis simultanis en les formes de vida arreu del món — De les afinitats de les espècies extingides entre si amb les espècies vivents — De l’estat de desenvolupament de les formes antigues — De la successió dels mateixos tipus dintre les mateixes àrees — Resum del capítol present i de l’anterior

Vegem ara si els diversos fets i les diverses regles relatius a la successió geològica dels éssers orgànics concorden més bé amb l’opinió comuna sobre la immutabilitat de les espècies, o bé amb la de llur modificació lenta i gradual, a través de la descendència i de la selecció natural.

Les espècies noves han aparegut molt a poc a poc, l’una darrere l’altra, tant en la terra com en les aigües. Lyell ha demostrat que a penes és possible de resistir l’evidència sobre aquest punt en el cas dels diversos pisos terciaris; i cada any que passa tendeix a cobrir les clarianes entre ells, així com a fer més gradual el sistema proporcional entre les formes perdudes i les noves. En algunes de les capes més recents, encara que d’una gran antiguitat indubtable si les mesurem en anys, només una o dues espècies són formes perdudes, i només una o dues són formes noves, perquè hi han aparegut per primera vegada, sia localment, sia, en la mesura del nostre coneixement, sobre la faç de la Terra. Si podem confiar en les observacions de Philippi a Sicília, els canvis successius en els habitants marins d’aquesta illa han estat molts i d’allò més graduals. Les formacions secundàries són més trencades; però, com ha remarcat Bronn, ni l’aparició ni la desaparició de llurs moltes espècies extingides ara fou simultània en cada formació separada.

Les espècies de gèneres i classes diferents no han canviat al mateix ritme, o en el mateix grau. A les capes terciàries més antigues podem trobar pocs mol·luscs vivents avui enmig d’un reguitzell de formes extingides. Falconer ha donat un exemple colpidor d’un fet similar, a propòsit d’un cocodril existent encara, que apareix associat, als dipòsits subhimalais, amb mamífers i rèptils molt estranys i perduts. La Lingula siluriana difereix poc de les espècies vivents d’aquest gènere, mentre que la majoria dels mol·luscs i dels crustacis silurians han canviat en gran manera. Les produccions terrestres semblen canviar a un ritme més ràpid que les de la mar, i darrerament n’ha estat observat a Suïssa un exemple remarcable. Hi ha alguna raó per a creure que els organismes considerats superiors en l’escala de la naturalesa canvien més de pressa que els inferiors, encara que hi ha excepcions a aquesta regla. La magnitud del canvi orgànic, com ha remarcat Pictet, no es correspon estrictament amb la successió de les nostres formacions geològiques; per això, entre cadascuna de les dues formacions successives, les formes de vida han canviat rares vegades exactament en el mateix grau. No obstant això, si comparem formacions qualssevol, llevat de les relacionades més estretament, totes les espècies que hi trobem han sofert algun canvi. Una vegada que una espècie ha desaparegut de la faç de la Terra, tenim raons per a creure que la mateixa forma idèntica no hi reapareix mai més. L’excepció aparent més forta a aquesta darrera regla és la de les anomenades «colònies» de M. Barrande, les quals s’introduïren durant un període enmig d’una formació més antiga, i després permeteren que reaparegués la fauna preexistent. Em sembla tanmateix satisfactòria l’explicació de Lyell, és a dir, que aquest és un cas de migració temporal des d’una contrada geogràfica distinta.

Aquests diversos factors s’acorden bé amb la meva teoria. No crec en cap llei fixa de desenvolupament que produís en tots els habitants d’un país un canvi brusc, o simultani, o d’un grau igual. El procés de modificació ha d’ésser extremadament lent. La variabilitat de cada espècie és bastant independent de la de les altres. Si aital variabilitat és un avantatge per a la selecció natural, i si les variacions són acumulades en quantitat major o menor, tot causant així una magnitud major o menor de modificació en les espècies variants, són coses que depenen de circumstàncies molt complexes: del fet que la variabilitat sigui de naturalesa beneficiosa, de la llibertat d’encreuament, del ritme de criança, de les condicions físiques lentament canviants del país i, més en especial, de la naturalesa dels altres habitants amb els quals les espècies variants entren en competència. Per això no resulta sorprenent que una espècie retingui la mateixa forma idèntica durant molt més temps que d’altres; o que, si canvia, canviï menys. Veiem el mateix fet en la distribució geogràfica. Per exemple, en els mol·luscs terrestres i en els insectes coleòpters de Madeira que han arribat a diferir considerablement de llurs afins més pròxims del continent europeu, mentre que els mol·luscs marins i els ocells hi han romàs inalterats. Potser podem comprendre el ritme de canvi, aparentment més ràpid en les produccions terrestres i d’organització superior, comparades amb les marines i inferiors, per les relacions més complexes dels éssers superiors amb llurs condicions de vida orgàniques i inorgàniques, com explicàrem en un capítol anterior. Quan molts dels habitants d’un país han esdevingut modificats i millorats, podem comprendre, segons el principi de competència, i segons el de moltes relacions importantíssimes d’organisme a organisme, que tota forma que no esdevé modificada i millorada en algun grau serà propensa a veure’s exterminada. Per això podem veure per què totes les espècies de la mateixa regió esdevenen al capdavall modificades, si les considerem al llarg d’intervals de temps prou llargs, perquè les que no canviïn s’extingiran.

En membres de la mateixa classe, la magnitud mitjana de canvi, durant períodes de temps llargs i iguals, pot ésser per ventura la mateixa, si fa no fa; però com que l’acumulació de les formacions fossilíferes duradores depèn del fet que s’hagin dipositat grans masses de sediment a les àrees que mentrestant s’enfonsen, les nostres formacions han estat quasi necessàriament acumulades a intervals llargs i d’intermitència irregular; en conseqüència, la magnitud del canvi orgànic presentada pels fòssils encastats en formacions successives no resulta pas igual. Cada formació, segons aquest punt de vista, no marca pas un acte de creació nou i complet, sinó només una escena circumstancial, presa gairebé a l’atzar, en un drama lentament canviant.

Podem comprendre amb claredat per què una espècie, un cop perduda, no reapareix mai més, àdhuc si es repeteixen les més exactes condicions de vida, orgàniques i inorgàniques. Car, encara que la descendència d’una espècie s’adapti per a ocupar el lloc exacte d’una altra espècie en l’economia de la naturalesa, i així la hi suplanti (i no dubto que això ha succeït en innombrables exemples), malgrat això les dues formes —la vella i la nova— no serien ben bé idèntiques; perquè ambdues haurien heretat gairebé amb certesa diferents caràcters de llurs progenitors distints. Per exemple, és possible que, si fossin destruïts tots els nostres coloms de cua ampla, els criadors, a força d’esmerçar-s’hi temps i temps, produïssin una nova raça amb prou feines distingible de la nostra actual de cua ampla. Però si també fos destruït el colom roquer pare —i tenim raons per a creure que, en la naturalesa, la forma mare serà generalment suplantada i exterminada per la seva descendència millorada—, és bastant increïble que pogués ésser produït un colom de cua ampla, idèntic al de la raça existent, a partir d’alguna altra espècie de colom o àdhuc des de les altres races ben establertes del colom domèstic, puix que el colom de cua ampla format de bell nou heretaria quasi amb seguretat del seu progenitor algunes lleugeres diferències característiques.

Els grups d’espècies, o sia els gèneres i les famílies, segueixen les mateixes regles generals, en llur aparició i llur desaparició, que les espècies soles, canviant més o menys de pressa, i en grau major o menor. Un grup no reapareix un cop ha desaparegut; i la seva existència, mentre dura, és contínua. Ja estic al cas que hi ha algunes excepcions aparents a aquesta regla, però les excepcions són sorprenentment poques, tan poques, que E. Forbes, Pictet i Woodward (encara que tots ells són oposats a les opinions que mantinc) n’admeten la veritat; i la regla concorda estrictament amb la meva teoria. Perquè, com que totes les espècies del mateix grup han descendit d’alguna espècie, resulta clar que, per tot el temps en què qualsevol espècie del grup ha aparegut en la llarga successió de les edats, així llurs membres hi han tingut existència contínua, amb la finalitat de generar-hi formes noves i modificades o bé les mateixes ja antigues i no modificades. Les espècies del gènere Lingula, posem per cas, han d’haver existit contínuament en una successió ininterrompuda de generacions, des del darrer estrat silurià fins al dia d’avui.

Hem vist a l’últim capítol que les espècies d’un grup apareixen a vegades, falsament, com si haguessin sorgit tot d’una; i he tractat de donar una explicació d’aquest fet que, si fos cert, resultaria fatal per a les meves opinions. Aquests casos són tanmateix excepcionals. Perquè la regla general és que hi hagi un augment gradual en nombre, fins que el grup ateny el seu màxim, i llavors, més tard o més d’hora, decreix gradualment. Si el nombre de les espècies d’un gènere, o el nombre de gèneres d’una família, són representats per una línia vertical de gruix variable, que travessa les formacions geològiques successives on són trobades les espècies, a vegades semblarà falsament que la línia comença en el seu extrem inferior, no pas en punta aguda, ans bruscament; s’engruixirà gradualment cap amunt, tot conservant a vegades un gruix igual per un cert espai, i, en acabat s’aprimarà en les capes superiors, tot marcant-hi el decreixement i l’extinció final de l’espècie. Aquest augment gradual en nombre de les espècies d’un grup és rigorosament conciliable amb la meva teoria, car les espècies del mateix gènere, i els gèneres de la mateixa família, poden augmentar només de manera lenta i progressiva; puix que el procés de modificació i la producció d’un nombre de formes afins han d’ésser lents i graduals. Una espècie origina d’antuvi dues o tres varietats, aquestes es converteixen a poc a poc en espècies, les quals, a llur torn, produeixen igualment per passos comptats d’altres espècies, i així successivament, com les ramificacions d’un gran arbre a partir de la mateixa soca, fins que el grup esdevé ampli.

De l’extinció

Fins ara només hem parlat incidentalment de la desaparició d’espècies i de grups d’espècies. En la teoria de la selecció natural, l’extinció de formes velles i la producció de formes noves i millorades estan relacionades íntimament entre si. L’antiga noció segons la qual tots els habitants de la terra havien estat anihilats per catàstrofes en els successius períodes és adduïda molt generalment; fins i tot per geòlegs com Elie de Beaumont, Murchison, Barrande, etc. Llurs opinions generals els menen tot naturalment a aquesta conclusió. Per contra, tenim tota mena de raons per a creure, a partir de l’estudi de les formacions terciàries, que les espècies i els grups d’espècies desapareixen gradualment, l’un darrere l’altre, de primer d’un indret, després d’un altre i, al capdavall, del món. Tant les espècies úniques com els grups sencers d’espècies duren per períodes molt desiguals. Alguns grups, com hem vist, han resistit des de la més primerenca de les albes conegudes de la vida fins al dia present. Alguns han desaparegut abans que es clogués el període paleozoic. Cap llei fixa no sembla determinar el temps que perdura una espècie o un gènere. Hi ha motius per a creure que l’extinció completa de les espècies d’un grup és generalment un procés més lent que llur producció: si l’aparició i la desaparició d’un grup d’espècies fossin representades, com abans, per una línia vertical de gruix variable, hom veuria que la línia s’afua més gradualment al capdamunt, on es marca el procés d’extinció, que no pas al capdavall, on es marquen l’aparició primera i l’augment en nombre de les espècies. En alguns casos, però, l’extinció de grups sencers d’éssers com els ammonits en finir el període secundari, ha estat prodigiosament sobtós.

Tot l’afer de l’extinció de les espècies ha estat voltat del més gratuït dels misteris. Alguns autors han suposat àdhuc que, així com l’individu té una llargària definida de vida, així tenen les espècies una durada definida. Penso que ningú no pot haver-se meravellat més que jo de l’extinció de les espècies. Quan vaig trobar, a La Plata, la dent d’un cavall encastada amb les restes de Mastodon, Negatherium, Toxodon i d’altres monstres extingits, que coexistiren tots ells amb mol·luscs encara vivents en un període geològic molt tardà, em vaig omplir d’astorament; puix que, en veure que el cavall, des de la seva introducció pels espanyols a l’Amèrica del Sud, ha corregut, salvatge, pel continent sencer, i hi ha crescut en nombre a un ritme sense parió, em preguntava què podia haver exterminat abans el cavall primigeni sota unes condicions de vida d’aparença tan favorable. Però que n’era, d’infundat, el meu astorament! El professor Owen s’adonà aviat que la dent, encara que tan semblant a la del cavall existent, pertanyia a una espècie extingida. Si aquest cavall hagués viscut encara, tot essent rar en algun grau, cap naturalista no hagués sentit la menor sorpresa per la seva raresa, puix que la raresa és l’atribut d’un nombre vast d’espècies de totes les classes, a tots els països. Si ens preguntem per què són rares tal o tal altra espècies, responem que quelcom és desfavorable en llurs condicions de vida; però amb prou feines podrem dir què és aquell quelcom. En la suposició que el cavall fòssil existís encara a tall d’espècie rara, ens sentiríem segurs —per la seva analogia amb tots els altres mamífers, àdhuc amb l’elefant de lenta criança, i per la història de la naturalització del cavall domèstic a l’Amèrica del Sud— del fet que hauria poblat en poquíssims anys el continent sencer, comptant amb condicions de vida més favorables. Però no hauríem pas pogut dir quines eren les condicions de vida desfavorables que impedien el seu creixement, ni si eren una o diverses causes que actuaven diversament, ni en quin període de la vida del cavall actuava cada una ni en quin grau. Si les condicions haguessin continuat, encara que a poc a poc, essent cada vegada menys favorables, de segur que nosaltres no percebríem el fet; però el cas és que el cavall fòssil esdevingué certament més i més rar, i que al final s’extingí. La seva plaça fou coberta per algun competidor més afortunat.

Sempre és d’allò més difícil de recordar que l’augment de tot ésser vivent és entrebancat constantment per imperceptibles factors nocius; i que aquests mateixos factors imperceptibles són ben suficients per a causar raresa, i al capdavall extinció. Veiem en molts casos, en les formacions terciàries més recents, que la raresa precedeix l’extinció; i sabem que aquest ha estat el curs dels esdeveniments amb aquells animals que han estat exterminats, localment o del tot, per l’acció de l’home. Puc repetir el que vaig publicar el 1845; és a dir, que admetre que les espècies esdevenen generalment rares abans que s’extingeixin, i no sentir sorpresa per la raresa de les espècies, per a meravellar-se tanmateix, i molt, quan deixen d’existir, és ben bé com admetre que la malaltia és en l’individu la precursora de la mort, i no sorprendre’s de la malaltia, però en acabat, quan l’individu malalt mor, meravellar-se’n i sospitar que ha mort per algun desconegut acte de violència.

La teoria de la selecció natural es funda en la creença que cada nova varietat, i a la llarga cada nova espècie, és produïda i mantinguda per tenir algun avantatge sobre aquelles amb les quals entra en competència; i l’extinció consegüent de les formes menys afavorides se’n segueix quasi inevitablement. Passa el mateix amb les nostres produccions domestiques: quan ha estat obtinguda una varietat nova i una mica millorada, suplanta de primer les varietats menys millorades en el mateix veïnatge; quan ha estat molt millorada, és transportada d’ací d’allà, com el nostre bestiar comú banyacurt, i pren el lloc d’altres races en d’altres països. Així l’aparició de formes noves i la desaparició de formes antigues, tant les naturals com les artificials, es relliguen entre si. En certs grups ufanosos, el nombre de noves formes específiques que han estat produïdes en un temps determinat és probablement més gran que el de formes antigues que han estat exterminades; però sabem que el nombre d’espècies no ha continuat creixent indefinidament, almenys en els darrers períodes geològics, de manera que, considerant els últims temps, podem creure que la producció de noves formes ha causat l’extinció del mateix nombre, si fa no fa, de formes antigues.

La competència serà en general més severa, com he explicat i il·lustrat anteriorment amb exemples, entre les formes que són més semblants entre si en tots els aspectes. D’ací ve que els descendents millorats i modificats d’una espècie causin generalment l’extermini de l’espècie mare; i si han estat desenvolupades moltes formes noves a partir d’una sola espècie qualsevol, les més afins d’aqueixes espècies, o sia les espècies del mateix gènere, seran les més exposades a extermini. Així, crec, un nombre d’espècies noves descendents d’una espècie, es a dir, un nou gènere, arriba a suplantar un gènere anterior i pertanyent a la mateixa família. Però ha d’haver succeït sovint que una nova espècie pertanyent a algun grup determinat s’hagi emparat del lloc ocupat per una espècie pertanyent a un grup distint, tot causant-ne així l’extermini; i si moltes formes afins són desenvolupades a partir de l’afortunat intrús, moltes altres els hauran de cedir els llocs; i seran en general formes afins, que partiran d’alguna inferioritat heretada en comú. Però si es tracta d’espècies pertanyents a la mateixa classe o a una de distinta, que cedeixen llurs places a d’altres espècies que han estat modificades i millorades, unes poques de les víctimes poden ésser conservades sovint per molt de temps, per ésser ben adients a alguna peculiar línia de vida, o per viure en algun indret distant i aïllat, on han defugit la competència àrdua. Per exemple, unes determinades espècies de Trigonia, un gran gènere de mol·luscs de les formacions secundàries, sobreviuen en les mars australianes; i uns pocs membres del gran grup quasi extingit dels peixos ganoides viuen encara en les nostres aigües dolces. Per tant, l’extinció completa d’un grup és generalment, com hem vist, un procés més lent que la producció llur.

Pel que fa a l’extinció aparentment sobtada de famílies i ordres sencers, com els trilobits vers la fi del període paleozoic, i els ammonits cap al final del període secundari, ens cal recordar allò que ja ha estat dit sobre els intervals de temps probablement amplis entre les nostres formacions consecutives; i en aquests intervals pot haver-hi hagut una gran extinció lenta. Ultra això, quan moltes espècies d’un nou grup han pres possessió d’una nova àrea, per immigració sobtada o per un desenvolupament de celeritat insòlita, han d’haver exterminat amb rapidesa corresponent molts dels antics habitants; i les formes que cedeixen així llurs llocs són generalment afins, pel fet que participar de la mateixa inferioritat.

Així, segons el meu parer, la manera en què s’extingeixen una sola espècie o grups sencers d’espècies concorda bé amb la teoria de la selecció natural. No ens hem de meravellar pas de l’extinció. Si de cas ens hem de meravellar, és de la nostra presumpció en imaginar per un moment que comprenem un munt de contingències complexes, de les quals depèn l’existència de cada espècie. Si oblidem per un moment que cada espècie tendeix a augmentar desordenadament, i que sempre hi ha en acció algun obstacle, per més que no el percebem sinó clares vegades, tota l’economia de la naturalesa restarà enfosquida per complet. Quan puguem dir per què tal espècie és més abundant en individus que tal altra, per què aquesta espècie i no una altra pot ésser naturalitzada en un país determinat, aleshores, i no pas abans, podrem sentir-nos justament sorpresos per no poder explicar-nos l’extinció de tal espècie o de tal grup d’espècies.

De com les formes de vida canvien gairebé alhora arreu del món

Cap descobriment paleontològic resulta més colpidor que el fet que les formes de vida canviïn gairebé alhora arreu del món. Així la nostra formació cretàcia europea pot ésser reconeguda en moltes parts del món, sota els climes més diferents, on hom no pot trobar ni un resquill de creta mineral; és el cas de l’Amèrica del Nord, de l’Amèrica del Sud equatorial, de la Terra del Foc, del cap de Bona Esperança i de la península de l’Índia. Car en aquests indrets les restes orgàniques de certes capes presenten un grau inconfusible de semblança amb les del cretaci. No és pas que hom hi trobi les mateixes espècies, puix que en alguns casos cap espècie hi és idènticament la mateixa, però sí que pertanyen a les mateixes famílies, als mateixos gèneres, a les mateixes seccions de gènere, i es caracteritzen a voltes, de manera similar, per punts tan irrellevants com la mera configuració superficial. A més a més, d’altres formes, que hom no troba al cretaci d’Europa, però que es donen en les formacions superiors o inferiors, manquen semblantment en aquells punts distants del món. En les diverses i successives formacions paleozoiques de Rússia, Europa occidental i l’Amèrica del Nord, ha estat observat per alguns autors un paral·lelisme semblant en les formes de vida. Així passa, doncs, d’acord amb Lyell, amb els diversos dipòsits terciaris d’Europa i l’Amèrica del Nord. Àdhuc deixant totalment de banda les escasses espècies fòssils que són comunes al Vell Món i al Nou, seria encara palès el paral·lelisme general entre les successives formes de vida dels pisos tan separats dels períodes paleozoic i terciari, i les diverses formacions podrien ésser-hi relacionades amb facilitat.

Aquestes observacions, malgrat tot, es refereixen als habitants marins de parts llunyanes del món: no tenim prou dades per a judicar si les produccions terrestres o d’aigua dolça canvien en punts distants de la mateixa manera paral·lela. Podem dubtar que hagin canviat així. Si el Megatherium, el Mylodon, la Macrauchenia i el Toxodon haguessin estat duts a Europa des de La Plata, sense cap informació sobre llur posició geològica, ningú no hauria sospitat que coexistiren amb mol·luscs marins vivents encara; però com que aquests monstres anòmals coexistiren amb el mastodont i el cavall, hom podria deduir, si més no, que visqueren al llarg d’un dels darrers pisos terciaris.

Quan hom pot dir que les formes de vida marines han canviat simultàniament arreu del món, hom no ha de suposar pas que aquesta expressió es refereixi a la mateixa etapa de mil o de deu mil anys, ni que tingui un sentit geològic gaire estricte, car si tots els animals marins que viuen avui dia a Europa, i tots els que hi visqueren durant el període pleistocènic (un període enormement remot si el mesuràvem en anys, que inclou tota l’època glacial), fossin comparats als que ara viuen a l’Amèrica del Sud o a Austràlia, ni el naturalista més expert no podria dir a penes si són els habitants existents ara a Europa o els del pleistocè els que més s’assemblen als de l’hemisferi austral. Així, encara, diversos observadors molt competents creuen que les produccions existents als Estats Units estan emparentades més de prop a les que existiren a Europa durant certes etapes darreres del terciari que no pas les que hi viuen ara. I, si això és així, resulta evident que les capes fossilíferes que es dipositen avui dia a les costes de l’Amèrica del Nord estarien exposades temps a venir a ésser classificades al costat de capes europees una mica més antigues. Malgrat tot, mirant cap a una època llunyana en el futur, no pot haver-hi gaire dubte, penso, que totes les formacions marines més modernes, és a dir, les del pliocè superior, les del pleistocè i les pròpiament modernes d’Europa, de l’Amèrica del Nord i del Sud, i d’Austràlia —per contenir restes fòssils afins en un cert grau, i per no incloure aquelles formes que hom troba només als dipòsits subjacents més antics—, serien classificades correctament com a simultànies en un sentit geològic.

El fet que les formes de vida canviïn alhora, en el sentit ampli utilitzat més amunt, en parts del món allunyades, ha impressionat profundament aquests observadors admirables que són els senyors de Verneuil i d’Archiac. Després de referir-se al paral·lelisme de les formes de vida paleozoiques en diverses parts d’Europa, afegeixen: «Si, colpits per aquesta estranya seqüència, fixem la nostra atenció en l’Amèrica del Nord, i hi descobrim una sèrie de fenòmens anàlegs, semblarà cert que totes aquestes modificacions d’espècies, llur extinció, i la introducció de noves, no poden ésser degudes a simples canvis dels corrents marins o a d’altres causes més o menys locals i passatgeres, ans depenen de lleis generals que regeixen tot el reialme animal». M. Barrande ha fet observacions rotundes precisament en el mateix sentit. Resulta bastant fútil, certament, de considerar els canvis de corrents, el clima o d’altres condicions físiques com a causa d’aquestes grans mutacions en les formes de vida arreu del món, sota els climes més diferents. Hem de considerar, com ha remarcat Barrande, alguna llei especial. Ho veurem més clarament quan tractarem de la distribució actual dels éssers orgànics, i ens adonarem com és de lleugera la relació entre les condicions físiques de diversos països, així com la naturalesa de llurs habitants.

Aquest gran fet de la successió paral·lela de les formes de vida arreu del món és explicable per la teoria de la selecció natural. Les espècies noves es formen per noves varietats que sorgeixen i tenen algun avantatge sobre les formes més antigues; i aquestes noves formes, que ja són dominants, o que tenen algun avantatge sobre les altres formes en llur propi país, són naturalment, al més sovint, l’origen de noves varietats o espècies incipients; puix que aquestes darreres han de quedar victorioses en un grau encara més alt de cara a ésser preservades i a sobreviure. Tenim una evidència clara d’aquest punt en el fet que les plantes dominants, o sia les que són més comunes als llocs que els són propis i estan difoses més àmpliament, han produït el major nombre de varietats noves. També és natural que les espècies dominants, variables i molt esteses, que ja han envaït fins a un cert punt els territoris d’altres espècies, siguin aquelles que tinguin les millors probabilitats d’estendre’s encara més i d’originar en nous països varietats i espècies noves. El procés de difusió pot ésser sovint molt lent, tot depenent de canvis climàtics i geogràfics, o d’accidents estranys; però, a la llarga, les formes dominants reeixiran generalment a estendre’s. És probable que la difusió fos més lenta amb els habitants terrestres dels continents distints que no pas amb els habitants de la mar oberta. Era d’esperar que trobéssim, doncs, com sembla que trobem, un grau menys estricte de successió paral·lela en les produccions terrestres que en les marines.

Les espècies dominants que s’estenen des d’una regió qualsevol poden topar amb espècies encara més dominants, i aleshores cessaria llur curs triomfant, i àdhuc llur existència. No coneixem amb gens de precisió quines són totes les condicions més favorables per a la multiplicació d’espècies noves i dominants; però penso que podem veure amb claredat que el nombre elevat d’individus, pel fet de donar una millor oportunitat a l’aparició de variacions favorables, i que una competició severa amb moltes formes ja existents, serien condicions altament favorables, com també ho seria el poder d’estendre’s per territoris nous. Un cert aïllament, repetit a llargs intervals de temps, seria probablement favorable, també, com he explicat més amunt. Una gran part del món pot haver estat més favorable a la producció d’espècies noves i dominants en la terra, i una altra a les de les aigües de la mar. Si dues grans regions han tingut durant un llarg període circumstàncies favorables en el mateix grau, sempre que llurs habitants es trobin, la batalla serà prolongada i àrdua, i en resultaran victoriosos alguns d’un lloc de naixença i alguns d’un altre. Però, en el transcurs del temps, les formes dominants en el grau més alt, onsevulla que s’hagin produït, tendiran a prevaler arreu. En la mesura que prevaldran, causaran l’extinció d’altres formes inferiors; i, com que aquestes formes inferiors serien afins per grups d’herència, grups sencers tendirien lentament a desaparèixer; encara que, d’ací i d’allà, un membre únic pot resultar capaç de sobreviure.

Així, pel que em sembla, la successió paral·lela —i, en sentit ampli, simultània— de les mateixes formes de vida arreu del món concorda bé amb el principi segons el qual les noves espècies han estat formades per espècies dominants que s’estengueren àmpliament i eren variants. Les noves espècies produïdes així són també dominants a causa de l’herència, i per haver tingut ja algun avantatge sobre llurs pares o sobre d’altres espècies. Aquestes s’estenen altra vegada, varien i produeixen noves espècies. Les formes que han estat derrotades i que han cedit llurs places a les formes noves i victorioses són generalment afins en grups, per haver heretat alguna inferioritat en comú; i per tant, com que els grups nous i millorats s’estenen arreu del món, els grups vells hi desapareixeran; i la successió de formes en ambdós sentits tendirà a correspondre pertot.

Hi ha una altra observació relacionada amb aquest tema que resulta valuosa. He donat les meves raons per a creure que totes les nostres grans formacions fossilíferes foren dipositades durant un llarg període d’enfonsament; i que els intervals buits de llarga durada s’esdevingueren durant els períodes en què el llit del mar era estacionari o en puja, o bé quan els sediments no hi queien prou de pressa per a encastar i preservar les restes orgàniques. Durant aquests llargs intervals buits, suposo que els habitants de cada regió patiren una considerable magnitud de modificació i d’extinció, i que hi havia molta migració de les altres parts del món. Com que tinc raó de creure que àrees àmplies estan afectades pel mateix moviment, és probable que formacions estrictament contemporànies hagin estat acumulades sovint en espais molt extensos de la mateixa part del món. Però no tenim cap dret de deduir que aquest hagi estat el cas invariable, i que àmplies àrees hagin estat afectades invariablement pels mateixos moviments. Quan dues formacions han estat dipositades en dues regions durant un període aproximat, però no pas el mateix, trobarem en ambdós, per les causes explicades als paràgrafs precedents, la mateixa successió general en les formes de vida; però les espècies no hi correspondran exactament; perquè hi haurà hagut una mica més de temps en una regió que en l’altra per a la modificació, l’extinció i la inmigració.

Sospito que casos d’aquesta naturalesa s’han esdevingut a Europa. Mr. Prestwich, en les seves admirables Memòries sobre els dipòsits eocènics d’Anglaterra i França, és capaç de dibuixar un proper paral·lelisme general entre els pisos successius d’ambdós països. Però quan compara certs pisos d’Anglaterra amb els de França, tot i trobar en ambdós indrets una curiosa concordança en els nombres de les espècies pertanyents als mateixos gèneres, ens adonem que les espècies hi difereixen d’una manera molt difícil d’explicar, considerant la proximitat de les dues àrees —si, doncs, no acceptàvem, és clar, que un istme separava dues mars habitades per faunes distintes però contemporànies. Lyell ha fet observacions semblants sobre algunes de les últimes formacions terciàries. Barrande, també, mostra que hi ha un colpidor paral·lelisme general en els successius dipòsits silurians de Bohèmia i Escandinàvia. Malgrat tot, trobà una sorprenent magnitud de diferència en les espècies. Si les diverses formacions en aquestes regions s’han dipositat durant els mateixos períodes exactes —una formació en una regió correspon sovint a un interval en blanc a l’altra—, i si en ambdues regions les espècies han continuat canviant a poc a poc durant l’acumulació de les diverses formacions i durant els llargs intervals de temps entre elles, en aquest cas, les diverses formacions en les dues regions podrien estar disposades en el mateix ordre, d’acord amb la successió general de la forma de vida, i l’ordre apareixeria falsament amb un paral·lelisme estricte; i, no obstant això, les espècies no serien pas totes les mateixes en els pisos corresponents, en aparença, de les dues regions.

De les afinitats de les espècies extingides, entre si i amb les formes vivents

Fixem-nos ara en les afinitats mútues de les espècies extingides i vivents. Totes elles queden dintre un gran sistema natural. I aquest fet és explicat de seguida pel principi de descendència. Qualsevol forma més antiga és, per regla general, la que més difereix de les formes vivents. Però, com remarcà Buckland fa molt de temps, tots els fòssils poden ésser classificats en grups encara existents o entre ells. És indiscutible que les formes extingides de vida ens ajuden a cobrir els amplis intervals entre els gèneres, les famílies i els ordres existents. Si cenyim la nostra atenció només als vivents o als extingits, les sèries resulten de llarg menys perfectes que si combinem els uns i els altres en un sistema general. Respecte als vertebrats, hom podria emplenar pàgines senceres amb exemples impressionants trets del nostre gran paleontòleg, Owen, que mostren com animals extingits queden entre grups existents. Cuvier classificava els rumiants i els paquiderms com els ordres més distints de mamífers; però Owen n’ha descoberts tants lligams fòssils, que ha hagut d’alterar la classificació completa d’aquests dos ordres; i ha col·locat certs paquiderms en el mateix subordre al costat de ruminants. Per exemple, dilueix en fines gradacions la diferència aparentment àmplia entre el porc i el camell. Pel que fa als invertebrats, Barrande —i hom no pot anomenar una autoritat més alta— afirma que cada dia es convencia més del fet que els animals paleozoics, encara que pertanyents als mateixos ordres, les mateixes famílies o els mateixos gèneres que els vivents avui, no estaven limitats, en aquella època primerenca, en uns grups tant distints com els d’ara.

Alguns autors han objectat que cap espècie o cap grup d’espècies extingits fossin considerats intermedis entre les espècies o els grups vivents. Si entenem per això que una forma extingida és directament intermèdia en tots els seus caràcters respecte a dues formes vivents, l’objecció resulta probablement vàlida. Però sospito que en una classificació perfectament natural moltes espècies fòssils haurien de situar-se entre dues espècies vivents, i que alguns gèneres extingits ho serien entre gèneres vivents, àdhuc entre gèneres pertanyents a dues famílies distintes. El cas més comú, en especial pel que fa als grups molt distints, com els peixos o els rèptils, sembla ésser que, suposant-los distingits avui per una dotzena de caràcters, els membres antics dels mateixos grups es distingissin per un nombre de caràcters una mica menor, de tal manera que els dos grups, encara que bastant distints abans, s’aproximaren un poc l’un de l’altre en aquell període.

És una creença comuna que, com més antiga és la forma, més tendeix a enllaçar, per alguns dels seus caràcters, grups ara separats molt àmpliament. No dubto que aquesta remarca ha d’ésser restringida a aquells grups que han patit molt de canvi en el curs de les edats geològiques; i seria difícil de provar la veritat de la proposició, car de tant en tant hom descobreix que fins i tot un animal viu, com el Lepidosirem, té afinitats directes amb grups diferents. Malgrat tot, si comparem els rèptils i els batracis més antics, els peixos més primitius, els cefalòpods més remots i els mamífers eocènics amb els membres més recents de les mateixes classes, ens caldrà admetre que hi ha una certa veritat en la remarca.

Considerem fins a quin punt aquests diversos fets i aquestes deduccions concorden amb la teoria de la descendència amb modificació. Com que el tema és una mica complex, prego al lector que torni al diagrama del capítol quart. Podem suposar que les lletres numerades hi representen gèneres, i que les línies puntejades que en divergeixen són les espècies de cada gènere. El diagrama és, de molt, massa simple, car hi donem massa pocs gèneres i massa poques espècies; però això és irrellevant per a nosaltres. Les línies horitzontals poden representar-hi formacions geològiques successives, i totes les formes per sota de la línia capdamuntera poden ésser considerades extingides. Els tres gèneres existents, a14, q14 i p14, formaran una petita família; b14 i f14 seran una família estretament afina o una subfamília, i o14, e14 i m14 constituiran una tercera família. Aquestes tres famílies, juntament amb els molts gèneres extingits en les diverses línies de descendència, divergeixen de la forma mare A i formaran un ordre; car tots ells han heretat quelcom en comú de llur progenitor antic i comú. Segons el principi de la tendència continuada a la divergència de caràcter, que fou il·lustrat abans per aquest diagrama, la forma més recent és la que més difereix, en general, del seu antic progenitor. Per això podem comprendre la regla segons la qual els fòssils més antics difereixen més de les formes existents. No hem d’admetre tanmateix que la divergència de caràcter sigui una contingència necessària; depèn exclusivament del fet que els descendents d’una espècie hagin estat capaços així d’ocupar molts llocs diferents en l’economia de la naturalesa. Resulta per tant força possible, com hem vist en el cas de les formes silurianes, que una espècie continuï essent lleugerament modificada en relació amb les seves condicions de vida una mica alterades, i malgrat tot retingui les mateixes característiques generals al llarg d’un vast període. Això és representat al diagrama per la lletra F14.

Totes les moltes formes, extingides i recents, descendents d’A, formen un ordre, com ha estat remarcat abans. I aquest ordre, a causa dels efectes continuats d’extinció i de divergència de caràcter, ha quedat dividit en diverses subfamílies i famílies, algunes de les quals suposem que han mort en diferents períodes, i d’altres han durat fins al dia d’avui.

Mirant el diagrama podem veure-hi que si moltes de les formes extingides, que suposem encastades en les formacions successives, eren descobertes en diversos punts cap avall de les sèries, les tres famílies existents en la línia capdamuntera esdevindrien menys distintes l’una de l’altra.

Si, per exemple, els gèneres a1, a5, a10, f8, m3, m6 i m9 eren desenterrats, aquelles tres famílies quedarien tan lligades entre si que caldria unir-les probablement en una gran família, gairebé de la mateixa manera que ha passat amb els ruminants i els paquiderms. Qui es resisteixi tanmateix a anomenar els gèneres extingits —que es relliguen amb els gèneres vivents de tres famílies plegades— intermedis en caràcter, restaria justificat, car són intermedis, sí, però no pas directament, ans només per un curs llarg i giragonsat a través de moltes formes ben diferents. Si moltes formes extingides eren descobertes per damunt de les línies horitzontals mitjanes —o formacions geològiques corresponents—, posem per cas damunt el número VI, però ja cap per sota d’aquesta línia, aleshores només les dues famílies de l’esquerra (o sia a14, etc., i b14, etc.) estarien unides en una família; i les altres dues famílies (o sia d’a14 a f14, incloent ara cinc gèneres, i d’o14 a m14) romandrien encara distintes. Aquestes dues famílies, emperò, serien menys distintes l’una de l’altra que no ho eren abans de la descoberta dels fòssils. Si, per exemple, suposem que els gèneres existents de les dues famílies difereixen entre si en una dotzena de caràcters, en aquest cas els gèneres, al període primerenc marcat VI, diferirien en un nombre menor de caràcters; perquè, en aquest nivell primitiu de descendència no havien pas divergit en caràcter del progenitor comú de l’ordre com en divergirien a continuació. D’això es desprèn que els gèneres antics i extingits són sovint, en algun grau lleuger, intermedis en caràcter entre llurs descendents modificats, o entre llurs parents col·laterals.

En la naturalesa el cas serà molt més complicat que la representació del diagrama, puix que els grups hauran estat més nombrosos, hauran tingut durades molt desiguals i hauran estat modificats en diversos graus. Com que només posseïm el darrer volum del registre geològic, i encara molt fet malbé, no tenim dret d’esperar, llevat de casos molt rars, de cobrir els amplis intervals en el sistema natural i d’unir així famílies o ordres distints. Tot el que tenim el dret d’esperar és que aquells grups que han sofert molta modificació dintre els períodes geològics coneguts puguin fer, en les formacions més antigues, alguna lleugera aproximació entre si; perquè els membres més antics diferirien menys l’un de l’altre en alguns de llurs caràcters que no ho fan els membres existents dels mateixos grups; i aquest sembla ésser sovint el cas. segons les proves concordants dels nostres millors paleontòlegs.

Així, d’acord amb la teoria de la descendència amb modificació, em semblen explicats de manera satisfactòria els fets cabdals respecte a les afinitats mútues de les formes de vida extingides, elles amb elles i amb les formes vivents. I serien totalment inexplicables a partir de qualsevol altra opinió.

Segons aquesta mateixa teoria, és evident que la fauna de qualsevol gran període en la història de la Terra serà intermèdia en caràcter general entre la que la precedeix i la que li succeeix. Així, les espècies que visqueren al sisè gran nivell de descendència del diagrama són la progènie modificada de les que visqueren al cinquè nivell, i són les mares de les que esdevingueren més modificades al nivell setè. Per això a penes deixarien d’ésser gairebé intermèdies en caràcter entre les formes de vida de sobre i de sota. Hem de tenir tanmateix en compte la completa extinció d’algunes formes precedents, i l’arribada de moltes formes totalment noves per immigració, i una àmplia magnitud de modificació, durant els llargs intervals en blanc entre les formacions successives. Admeses aquestes concessions, la fauna de cada període geològic és intermèdia en caràcter, sens dubte, entre les faunes precedent i successora. Només em cal donar un exemple, és a dir, la manera en què els fòssils del sistema devonià, quan aquest sistema fou descobert per primera vegada, foren reconeguts tot d’una pels paleontòlegs com a intermedis en caràcter entre els dels carbonífer de més amunt i els del sistema silurià de més avall. Però cada fauna no és de totes passades exactament intermèdia, ja que han transcorregut intervals de temps desiguals entre les formacions consecutives.

No són objeccions reals a la veracitat de l’afirmació ni que la fauna de cada període és, en conjunt, gairebé intermèdia en caràcter entre les faunes precedent i successora, ni que certs gèneres ofereixin excepcions a la regla. Els mastodonts i els elefants, per exemple, en ésser ordenats en dues sèries pel doctor Falconer, de primer segons llurs afinitats mútues i després d’acord amb llurs períodes d’existència, no es correspongueren en l’ordre. Les espècies extremes en caràcter no són les més antigues ni les més recents; ni tampoc aquelles que són intermèdies en caràcter són d’època intermèdia. Però suposant per un moment, en aquest i en d’altres casos semblants, que el registre de la primera aparició i de la primera desaparició fossin perfectes, no tenim cap raó per a creure que formes produïdes successivament durarien necessàriament períodes de temps corresponents: una forma molt antiga pogué durar ocasionalment molt més que no pas una forma produïda a continuació en un altre lloc, especialment en el cas de les produccions terrestres que habiten contrades separades. Per comparar les coses petites amb les grans: si les principals races vivents i extingides del colom domèstic fossin ordenades de la millor manera possible en una afinitat seriada, aquesta ordenació no s’acordaria gaire de prop amb l’ordre de temps de la producció llur, i encara menys amb l’ordre de llur desaparició; car el colom roquer viu ara; i moltes varietats entre el colom roquer i el missatger s’han extingit; i els missatgers, que resulten extrems en un caràcter tan important com la llargada del bec, foren originats abans que els tumblers de bec curt, els quals són al cap oposat de la sèrie en aquest mateix aspecte.

Estretament connectat amb l’afirmació que les restes orgàniques d’una formació intermèdia són en algun grau intermèdies en caràcter, apareix el fet, sobre el qual insisteixen tots els paleontòlegs, que els fòssils de dues formacions consecutives estan molt més relacionats els uns amb els altres que no ho estan els fòssils de dues formacions remotes. Pictet dóna un exemple ben conegut: la semblança general de les restes orgàniques dels diversos pisos de la formació cretàcia, encara que les espècies siguin distintes a cada pis. Aquest sol fet, per la seva generalitat, sembla haver fet trontollar el professor Pictet en la seva ferma creença en la immutabilitat de les espècies. Aquell qui estigui assabentat de la distribució de les espècies existents sobre la Terra, no intentarà pas d’explicar-se l’estreta semblança de les distintes espècies, en formacions properament consecutives, per les condicions físiques de les antigues àrees que han romàs gairebé les mateixes. Recordem que les formes de vida, si més no les que habitaven la mar, han canviat gairebé alhora arreu del món, i per tant sota els climes i les condicions més diferents. Considerem les prodigioses vicissituds de clima durant el període pleistocènic, que inclou tot el període glacial, i notem que poc afectades han estat les formes específiques dels habitants de la mar.

Segons la teoria de la descendència, és obvi el significat complet del fet que les restes fòssils de formacions properament consecutives estiguin relligades estretament, encara que hom les classifiqui com a espècies distintes. Com que l’acumulació de cada formació ha estat interrompuda sovint, i tants d’intervals en blanc han intervingut entre les formacions successives, no hem d’esperar que trobem, com intento de demostrar al darrer capítol, en una o dues formacions qualssevol totes les varietats intermèdies entre les espècies que apareixen al començ i a la closa d’aquests períodes; però hem de trobar després dels intervals, molt llargs si els comptàvem per anyades, però només moderadament llargs mesurats en geologia, formes estretament afins o, com han estat anomenades per alguns autors, espècies representatives. Aquestes sí que les trobarem del cert. Trobarem, breu, tanta evidència de la lenta i quasi insensible mutació de les formes específiques, com tenim el just dret d’esperar de trobar.

De l’estat de desenvolupament de les formes antigues

Hi ha hagut molta discussió sobre si les formes recents són més altament desenvolupades que les antigues. No entraré en aquest tema, car els naturalistes no han definit encara a satisfacció de l’un i de l’altre què volen dir formes superiors i inferiors. Però, en un sentit particular, les formes més recents han d’ésser, segons la meva teoria, superiors a les més antigues; perquè cada nova espècie és formada per haver tingut algun avantatge en la lluita per la vida sobre d’altres formes precedents. Si, sota un clima gairebé semblant, els habitants de l’eocè d’una part del món fossin posats en competència amb els habitants existents avui a la mateixa part o en una altra, la fauna o la flora eocèniques serien certament derrotades i exterminades; el mateix s’esdevindria amb una fauna del secundari davant una de l’eocè, i amb una del paleozoic enfront d’una del secundari. No dubto que aquest procés de millora ha afectat de manera continuada i sensible l’organització de les formes de vida més recents i victorioses, en comparança amb les formes antigues i derrotades; però no veig manera de testimoniar aquesta mena de progrés. Els crustacis, per exemple, no pas els superiors en llur classe, poden haver derrotat els mol·luscs més superiors. Per la manera extraordinària en què les produccions europees s’han estès a Nova Zelanda i s’hi han emparat de llocs que havien d’estar ocupats prèviament, podem creure que, si tots els animals i plantes de la Gran Bretanya se situessin lliurement a Nova Zelanda, en el curs del temps s’hi naturalitzaria una munió de formes britàniques i hi exterminaria moltes de les natives. D’altra banda, pel que veiem que passa ara a Nova Zelanda, i perquè a penes un sol habitant de l’hemisferi austral ha restat salvatge en cap part d’Europa, podem dubtar, si totes les produccions de Nova Zelanda fossin situades lliurement a la Gran Bretanya, que cap nombre considerable fos capaç de prendre-hi els llocs ocupats ara pels nostres animals i plantes natius. Sota aquest punt de vista, hom pot dir que les produccions de la Gran Bretanya són superiors a les de Nova Zelanda. Així i tot, el naturalista més expert no podria predir aquest resultat per un examen de les espècies d’ambdós països.

Agassiz insisteix sobre el fet que els animals antics s’assemblen fins a un cert punt als embrions dels animals recents de les mateixes classes; o que la successió geològica de les formes extingides és en cert grau paral·lela al desenvolupament embriològic de les formes recents. He de seguir Pictet i Huxley en pensar que la veritat d’aquesta doctrina està molt lluny d’ésser provada. Espero tanmateix de veure-la confirmada d’ací endavant, almenys pel que fa als grups subordinats, que s’han ramificat l’un de l’altre dintre uns temps comparativament recents. Perquè aquesta doctrina d’Agassiz concorda bé amb la teoria de la selecció natural. Intentaré en un capítol futur de demostrar que l’adult difereix del seu embrió d’acord amb les variacions sobrevingudes no pas en edat primerenca, i que són heretades a l’edat corresponent. Aquest procés, mentre deixa l’embrió gairebé inalterat, afegeix contínuament, en el curs de generacions successives, més i més diferència a l’adult.

L’embrió arriba a ésser deixat, doncs, com una mena de retrat, preservat per la naturalesa, de la condició més antiga i menys modificada de cada animal. Aquesta opinió pot ésser veritable, i tanmateix no ésser mai susceptible de prova plena. Veient, per exemple, que els mamífers, els rèptils i els peixos més antics dels coneguts pertanyen estrictament a llurs pròpies classes —encara que algunes d’aquestes velles formes són en grau lleuger menys distintes entre si que els membres típics dels mateixos grups avui dia—, seria inútil de cercar animals amb el caràcter embriològic comú dels vertebrats fins que hom no descobreixi capes molt per sota dels estrats més baixos del silurià. Heus ací una descoberta de molt escassa probabilitat.

De la successió dels mateixos tipus dins les mateixes àrees, durant les darreres etapes del període terciari

Mr. Clift demostrà fa molts anys que els mamífers fòssils de les coves d’Austràlia eren estretament afins als marsupials vivents en aquell continent. A l’Amèrica del Sud és palesa una relació semblant, àdhuc per a un ull inexpert, en les gegantines peces d’armadura semblants a les de l’armadillo, trobades a diverses parts de La Plata; i el professor Owen ha demostrat de la manera més colpidora que la majoria dels mamífers fòssils, sebollits allí en tan gran nombre, està relacionada amb els tipus sud-americans. Aquesta relació és àdhuc més clara vista en la meravellosa col·lecció d’ossos fòssils aplegada pels senyors Lund i Clausen a les coves del Brasil. Jo estava tan impressionat amb aquests fets que vaig insistir amb energia, el 1839 i el 1845, en aquesta «llei de la successió del tipus», en «aquesta relació meravellosa al mateix continent entre el mort i el viu». El professor Owen ha estès posteriorment la mateixa generalització als mamífers del Vell Món. Veiem les mateixes lleis en les restauracions, fetes per aquest autor, dels ocells extingits i gegantins de Nova Zelanda. Ho veiem també en els ocells de les coves del Brasil. Mr. Woodward ha demostrat que la mateixa llei s’aplica bé als mol·luscs marins, però, a causa de l’àmplia distribució de la majoria de gèneres de mol·luscs, no és ben palesa entre ells. Hom podria afegir d’altres casos, com la relació entre els mol·luscs terrestres extingits i vivents de Madeira, i entre els mol·luscs extingits i vivents de les aigües salobres de la mar d’Aral i la Càspia.

Ara bé: ¿què significa aquesta notable llei de la successió dels mateixos tipus dins les mateixes àrees? Seria temerari l’home que, després de comparar el clima actual d’Austràlia i de parts de l’Amèrica del Sud en la mateixa latitud, intentés d’explicar, d’una banda, per condicions físiques dissemblants, la dissemblança dels habitants d’aquests dos continents i, d’altra banda, per la semblança de condicions, la uniformitat dels mateixos tipus, en cada indret, durant les darreres etapes del període terciari. Ni pot ésser pretès que hi ha una llei immutable segons la qual els marsupials han d’haver estat produïts, principalment o exclusivament, a Austràlia; o que els desdentats i d’altres tipus americans han d’haver estat produïts només a l’Amèrica del Sud. Perquè sabem que Europa, en els temps antics, era poblada per nombrosos marsupials; i hem demostrat en les publicacions al·ludides més amunt que, a Amèrica, la llei de distribució dels mamífers terrestres era diferent abans de la que és ara. L’Amèrica del Sud participà fortament, abans, del caràcter present de la meitat meridional d’aquest continent; i la meitat meridional era abans més estretament afí que no ara de la meitat septentrional. De manera semblant sabem, per les descobertes de Falconer i Cautley, que el nord de l’Índia estava més relacionat amb l’Àfrica que en els temps presents pel que fa als mamífers. Fets anàlegs podrien ésser oferts en relació amb la distribució dels animals marins.

Segons la teoria de la descendència amb modificació, la gran llei de la successió, llargament duradora però no immutable, dels mateixos tipus dins les mateixes àrees, resta explicada de seguida; car els habitants de cada part del món tendiran òbviament a deixar, en aquesta part, i durant el període de temps successivament més proper, descendents estretament afins encara que modificats en algun grau. Si els habitants d’un continent diferien abans en gran mesura dels d’un altre continent, així llurs descendents modificats diferiran encara gairebé de la mateixa manera i en el mateix grau. Però després d’intervals de temps molt llargs i després de grans canvis geogràfics, que permeten molta migració recíproca, els més febles cediran davant les formes més dominants, i no hi haurà res d’immutable en les lleis de les distribucions passada i present.

Hom podria preguntar-se, per facècia, si suposo que el megateri i d’altres enormes monstres afins han deixat darrera d’ells, a l’Amèrica del Sud, el peresós, l’armadillo i l’ós formiguer com a llurs descendents degenerats. Això no podria ésser admès ni per un instant. Aquells animals immensos s’han extingit del tot i no han deixat progènie. Però a les coves del Brasil hi ha moltes espècies extingides que són estretament afins en mida i en d’altres caràcters a les espècies que viuen encara a l’Amèrica del Sud; i alguns d’aquests fòssils poden ésser els progenitors de fet d’espècies vivents. Cal no oblidar que, segons la meva teoria, totes les espècies del mateix gènere han descendit d’alguna espècie concreta; de manera que si sis gèneres, tenint cadascun vuit espècies, fossin trobats en una formació geològica, i a la formació immediatament successiva hi hagués sis altres gèneres afins o representatius amb el mateix nombre d’espècies, aleshores conclouríem que només una espècie de cadascun dels sis gèneres més vells ha deixat descendents modificats, els quals constitueixen els sis gèneres nous. Les altres set espècies dels gèneres antics moriren totes i no deixaren progènie. De manera que dues o tres espècies de només dos o tres dels gèneres més antics han estat les mares dels sis gèneres nous, la qual cosa seria, de llarg, el cas més comú. Les altres espècies antigues i els altres gèneres sencers han quedat del tot extingits. En els ordres decadents, on els gèneres i les espècies disminueixen en nombre, com és en aparença el cas dels desdentats de l’Amèrica del Sud, encara són pocs els gèneres i les espècies que han deixat descendents consanguinis modificats.

Resum del capítol present i de l’anterior

He intentat de demostrar que el registre geològic és extremadament imperfecte; que només una petita porció de la Terra ha estat geològicament explorada amb cura; que només certes classes d’éssers orgànics han estat àmpliament preservades en estat fòssil; que el nombre, tant d’exemplars com d’espècies, conservat en els nostres museus no és absolutament res en comparança amb el nombre incalculable de generacions que han hagut de desaparèixer fins i tot durant una sola formació; que, degut al fet que l’enfonsament del sòl és necessari per a l’acumulació de dipòsits fossilífers prou gruixuts per a resistir la degradació futura, han d’haver transcorregut intervals de temps enormes entre les formacions successives; que hi ha hagut probablement més extinció durant els períodes de subsidència, i més variació durant els períodes d’elevació, i que durant els darrers el registre ha estat conservat amb menys perfecció; que cadascuna de les formacions no s’ha dipositat continuadament; que la durada de cada formació resulta curta, potser, comparada amb la duració de les formes específiques; que la migració ha tingut una part important en la primera aparició de formes noves en qualsevol àrea i qualsevol formació; que les espècies àmpliament esteses són les que han variat més, i han donat origen al més sovint a les espècies noves; i que les varietats foren d’antuvi, amb freqüència, només locals. Totes aquestes causes, preses a l’engròs, han tendit per força a donar un registre geològic extremadament imperfecte, i explicaran amb amplitud per què no trobem varietats interminables, relligant plegades totes les formes de vida extingides i existents pels passos més finament graduats.

El qui rebutja aquestes opinions sobre la naturalesa del registre geològic, rebutjarà a dreta llei la meva teoria sencera. Perquè demanarem debades on són els nombrosos lligams transicionals que abans havien de connectar les espècies estretament afins o representatives, trobades als diversos pisos de la mateixa gran formació. El qui no cregui en els enormes intervals de temps escolats entre les nostres formacions successives; el qui passi per alt quina part més important ha d’haver tingut la migració quan considerem les formacions d’una sola gran regió, com és ara Europa; el qui argüeixi l’aparent —però sovint falsament aparent— i sobtosa arribada de grups sencers d’espècies; aquest, doncs, podrà preguntar on són les restes d’aquells organismes infinitament nombrosos que han d’haver existit molt abans que es diposités la primera capa del sistema silurià. Només puc contestar hipotèticament aquesta pregunta tot dient que, pel que podem veure, on s’estenen ara els nostres oceans, s’hi han estès durant un període enorme, i on són ara els nostres continents oscil·lants, ja hi són àdhuc des de l’època siluriana; però que, molt abans d’aquest període, el món havia presentat un aspecte totalment diferent; i que els continents més antics, constituïts per formacions més antigues que cap de les que coneixem, han de tenir ara una condició tota metamorfosada, o bé jeuen enterrats sota l’oceà.

Deixant de banda aquestes dificultats, tots els altres grans fets cabdals de la paleontologia em semblen seguir senzillament la teoria de la descendència amb modificació a través de la selecció natural. Així podem comprendre com és que aquestes espècies noves vénen lentament i successiva; com espècies de classes diferents no canvien necessàriament entre si, o al mateix ritme, o en el mateix grau; no obstant això, i a la llarga, totes elles experimenten modificació fins a un cert punt. L’extinció de formes antigues és la conseqüència gairebé inevitable de la producció de formes noves. Podem comprendre per què, un cop ha desaparegut una espècie, no reapareix mai més. Els grups d’espècies augmenten en nombre a poc a poc, i duren períodes desiguals de temps; car el procés de modificació és necessàriament lent, i depèn de moltes contingències complexes. Les espècies dominants dels grups àmpliament dominants tendeixen a deixar molts descendents modificats, i així es formen nous subgrups i grups. Formats aquests, les espècies dels grups menys vigorosos, a causa de llur inferioritat heretada d’un progenitor comú, tendeixen a extingir-se plegades, i a no deixar una descendència modificada sobre la faç de la terra. Però la completa extinció d’un grup sencer d’espècies pot ésser sovint un procés molt lent, car la supervivència d’uns pocs descendents perdura en situacions protegides i isolades. Tan bon punt un grup ha desaparegut enterament, ja no reapareix; car el lligam de generació ha estat trencat.

Podem comprendre com l’extensió de les formes de vida dominants, que són les que varien més sovint, tendirà a la llarga a poblar el món amb descendents afins però modificats; i aquests reeixiran en general a prendre els llocs d’aquells grups o d’aquelles espècies que els són inferiors en la lluita per l’existència. Per tant, després de llargs intervals de temps, les produccions del món semblaran haver canviat simultàniament.

Podem comprendre com és que totes les formes de vida, antigues i recents, formen plegades un gran sistema; car totes es connecten per generació. Podem comprendre, per la contínua tendència a la divergència de caràcter, per què, com més antiga és la forma, més difereix generalment de les vivents ara; per què formes antigues i extingides tendeixen sovint a cobrir buits entre les formes existents, a vegades barrejant en un de sol dos grups classificats prèviament com a distints; però, més correntment, fent-los només una mica més pròxims. Com més antiga és la forma, més sovint presenta, en aparença, caràcters intermedis, en algun grau, entre grups ara distints; puix que, com més antiga és la forma, més de prop estarà emparentada —i per tant s’hi assemblarà més— amb el progenitor comú de grups, a partir del qual han divergit molt. Les formes extingides són poques vegades directament intermèdies entre les formes existents, ans en són intermèdies només per un curs llarg i tortuós a través de moltes formes extingides i molt diferents. Podem veure clarament per què les restes orgàniques de formacions properament consecutives són més estretament afins entre si que les de generacions remotes; car les formes estan relligades més estretament entre si per generació. Podem veure clarament per què les restes d’una formació intermèdia són intermèdies en caràcter.

Els habitants de cada període successiu en la història del món han derrotat llurs predecessors en la cursa per la vida, i són, per això mateix, superiors en l’escala de la naturalesa; i això pot explicar el sentiment vague i mal definit, expressat per molts paleontòlegs, que l’organització ha progressat en conjunt. Si hom provés d’ara endavant que els animals antics s’assemblen fins a un cert punt als embrions dels animals més recents de la mateixa classe, el fet seria intel·ligible. La successió dels mateixos tipus d’estructura dintre les mateixes àrees durant els darrers períodes geològics cessa d’ésser misteriosa i és explicada senzillament per l’herència.

Si el registre geològic és tan imperfecte com crec, doncs —i podem afirmar almenys que hom no pot provar que sigui més perfecte—, les objeccions principals a la teoria de la selecció natural disminueixen molt o desapareixen. D’altra banda, totes les lleis cabdals de la paleontologia proclamen clarament, al meu parer, que les espècies han estat produïdes per generació ordinària: les formes antigues han estat suplantades per formes de vida noves i millorades, produïdes per les lleis de variació que actuen encara entorn de nosaltres, i preservades per la selecció natural.





XI


DISTRIBUCIÓ GEOGRÀFICA

La distribució actual no pot ésser explicada per diferències en les condicions físiques — Importància dels obstacles — Afinitat de les produccions del mateix continent — Centres de creació — Mitjans de dispersió, per canvis del clima i del nivell de la terra, i per mitjans ocasionals — La dispersió durant el període glacial és extensiva a tot el món

En considerar la distribució dels éssers orgànics sobre la faç del globus, el primer gran fet que ens colpeix és que ni la semblança ni la dissemblança dels habitants de regions diverses no poden ésser explicades per llurs condicions climàtiques o d’altres condicions físiques. Últimament, gairebé tots els autors que han estudiat el tema han arribat a aquesta conclusió. El cas d’Amèrica ja seria quasi suficient per a provar la seva veritat: car tots els autors s’acorden en el fet que, si excloem les parts nòrdiques on la terra circumpolar és quasi contínua, una de les divisions més fonamentals en la distribució geogràfica és la que hi ha entre el Vell i el Nou Món; tot i que si viatgem pel vast continent americà, des de les parts centrals dels Estats Units al seu punt meridional més extrem, ens topem amb les condicions més diverses: contrades de les més humides, deserts àrids, muntanyes majestuoses, planures herboses, boscos, pantans, llacs i grans rius, sota quasi totes les temperatures. A penes hi ha un clima o unes condicions d’ambient en el Vell Món que no tinguin un paral·lel en el Nou, almenys tan proper com ho requereix en general la mateixa espècie; puix que és un cas raríssim de trobar un grup d’organismes confinat en un petit indret qualsevol que tingui condicions peculiars només en un grau lleu; per exemple, hom podria assenyalar petites àrees del Vell Món més caloroses que qualssevol del Nou Món, encara que no estiguin habitades per una fauna o flora peculiars. Malgrat aquest paral·lelisme en les condicions del Vell i del Nou Món, com són de diferents llurs produccions vivents!

Si en l’hemisferi sud comparem grans llenques de terra a Austràlia, l’Àfrica del Sud i l’oest de l’Amèrica del Sud, entre latituds de 25° i 35°, trobarem parts extremadament semblants en totes llurs condicions, si bé no seria possible d’assenyalar tres faunes i flores més absolutament dissemblants. O, encara, podem comparar les produccions de l’Amèrica del Sud al sud de la latitud 35° amb les situades al nord de 25°, que, en conseqüència, habiten climes considerablement diferents, i hom les trobarà relacionades entre si molt més estretament que no pas les produccions d’Austràlia o de l’Àfrica sota gairebé el mateix clima. Hom podria presentar fets anàlegs respecte als habitants de la mar.

Un segon gran fet que ens colpeix, en la nostra revisió general, és que les barreres de tota mena, o obstacles a la migració lliure, estan relacionades de manera propera i important amb les diferències entre les produccions de regions diverses. Ho veiem amb la gran diferència entre gairebé totes les produccions terrestres del Vell i del Nou Món, exceptuant les parts nòrdiques on la terra quasi s’ajunta i on, sota un clima lleugerament diferent, hi hauria pogut haver migració lliure per a les formes del nord temperat, com n’hi ha ara per a les produccions estrictament àrtiques. Veiem el mateix fet en la gran diferència entre els habitants d’Austràlia, de l’Àfrica i de l’Amèrica del Sud a la mateixa latitud; perquè aquestes terres estan gairebé tan separades entre elles com seria possible. A cada continent, també, veiem el mateix fet; perquè trobem produccions diferents a les bandes oposades de serralades majestuoses i contínues, de deserts grans, i, alguna vegada, fins i tot dels rius amples. Per bé que, com que les serralades, els deserts, etc., no són tan infranquejables, i no és probable que hagin durant tant de temps com els oceans que separen els continents, les diferències són d’un grau molt inferior a aquelles característiques de continents distints.

Tornant a la mar, hi trobem la mateixa llei. No hi ha dues faunes marines més diferents, amb a penes un peix, un mol·lusc, o un cranc en comú, que les de les riberes est i oest de l’Amèrica del Sud i l’Amèrica Central, malgrat que aquestes grans faunes estan separades només per l’estret, però infranquejable, istme de Panamà. Cap a l’oest de les costes d’Amèrica s’estén un espai ampli d’oceà obert, sense ni una illa com a lloc de repòs per als emigrants; tenim ací una barrera d’una altra mena, i, tan bon punt la passem, ens trobem, a les illes de l’est del Pacífic, amb una altra fauna totalment distinta. De manera que ací tres faunes marines s’estenen cap al nord i al sud llunyans, en línies paral·leles no massa allunyades entre si, i sota els climes corresponents. Però són totalment distintes pel fet d’estar separades les unes de les altres per barreres infranquejables, siguin de terra o de mar oberta. D’altra banda, anant encara més cap a l’oest des de les illes de l’est de les parts tropicals del Pacífic, no topem amb barreres infranquejables, i tenim innombrables illes com a lloc de repòs, fins que, després de viatjar per un hemisferi, arribem a les costes de l’Àfrica, i per aquest espai vast no ens trobem amb cap fauna marina ben definida i distinta. Encara que a penes un mol·lusc, un cranc, o un peix són comuns a les tres faunes properes entre si de l’est i de l’oest d’Amèrica i de les illes de l’est del Pacífic, molts peixos s’estenen des del Pacífic a l’oceà Índic, i molts mol·luscs són comuns a les illes de l’est del Pacífic i a les costes de l’est d’Àfrica, en meridians de longitud quasi exactament oposats.

Un tercer gran fet, en part inclòs en les afirmacions precedents, és l’afinitat de les produccions del mateix continent o de la mateixa mar, encara que les espècies en si són distintes en punts i emplaçaments diferents. És una llei de la més àmplia generalitat i tot continent n’ofereix exemples innombrables. No obstant això, quan el naturalista viatja, posem per cas, de nord a sud, no deixa mai de sorprendre’s per la manera com grups successius d’éssers, específicament distints, si bé clarament relacionats, es reemplacen els uns als altres. Escolta notes quasi similars de menes d’ocells estretament relacionades però distintes, i veu llurs nius construïts de manera semblant però no totalment igual, amb els ous acolorits de quasi la mateixa manera. Les planures properes a l’estret de Magallanes estan habitades per una espècie de Rhea (estruç americà) i, cap al nord de les planures de La Plata, per una altra espècie del mateix gènere, i no pas per un estruç autèntic ni per un emú, com els que hom troba a l’Àfrica i a Austràlia sota la mateixa latitud. En aquestes mateixes planures de La Plata veiem l’agutí i la xinxilla, animals que tenen gairebé els mateixos hàbits que les nostres llebres i els nostres conills, i que pertanyen al mateix ordre dels rosegadors, si bé manifesten clarament un tipus d’estructura americà. Ascendim els majestuosos pics de la «Cordillera» i trobem una espècie alpina de xinxilla; mirem les aigües i no hi trobem el castor ni la rata mesquera, sinó el coipú i la capibara, rosegadors del tipus americà. Hom podria donar d’altres innombrables exemples. Si mirem les illes enllà de la costa americana, per molt que difereixin en estructura geològica, els habitants hi són essencialment americans, encara que poden ésser espècies molt peculiars. Podem mirar enrere a les èpoques passades, com hem mostrat en l’últim capítol, i trobarem tipus americans que aleshores eren prevalents al continent americà i a les mars americanes. En aquests fets veiem algun lligam orgànic profund, que preval a través de l’espai i del temps, sobre les mateixes àrees de terra i d’aigua, i independent de llurs condicions físiques. El naturalista que no està impulsat a inquirir quin és aquest lligam, deu sentir molt poca curiositat.

Segons la meva teoria, aquest lligam és simplement l’herència, aquella causa que, pel que nosaltres sabem positivament, produeix per si mateixa organismes totalment semblants o, com ho veiem en el cas de les varietats, gairebé semblants entre si. La dissemblança dels habitants de regions diferents pot ésser atribuïda a modificació per la selecció natural i, en un grau molt subordinat, a la influència directa de condicions físiques diferents. El grau de dissemblança dependrà del fet que la migració de les formes de vida més dominants des d’una regió a una altra hagi estat realitzada amb més o menys facilitat, en períodes més o menys remots; de la naturalesa i el nombre dels immigrants primers; i de llurs acció i reacció, en llurs lluites mútues per la vida, essent la relació d’organisme a organisme —com ja he remarcat sovint— la més important de totes les relacions. Així entra en joc la importància elevada de les barreres en obstaculitzar la migració; car forneix temps per al lent procés de modificació mitjançant la selecció natural. Les espècies d’àrees àmplies, abundoses en individus, que ja han triomfat sobre molts competidors en llurs pròpies pàtries àmpliament extenses, tindran la millor probabilitat d’ocupar noves places quan s’estenguin a països nous. En llurs pàtries noves estaran exposades a condicions noves i patiran amb freqüència modificacions i millores ulteriors; i esdevindran així encara més victorioses, i produiran grups de descendents modificats. Segons aquest principi d’herència amb modificació, podem comprendre com és que seccions de gèneres, gèneres sencers, i àdhuc famílies estan confinats en les mateixes àrees, com és el cas de manera tan comuna i notòria.

No crec, com fou remarcat en el darrer capítol, en cap llei de desenvolupament necessari. Per tal com la variabilitat de cada espècie és una propietat independent i serà aprofitada per la selecció natural, només fins al punt que sigui profitosa per a l’individu en la seva complexa lluita per la vida, el grau de modificació en espècies diferents no serà una magnitud uniforme. Si, posem per cas, un nombre d’espècies que es mantenen en competició directa les unes contra les altres migren plegades a un país nou i, més endavant, isolat, seran menys propenses a modificació; puix que ni la migració ni l’aïllament no poden fer res per si mateixos. Aquests principis només entren en joc portant els organismes a relacions mútues noves, i, en un menor grau, amb les condicions físiques que els envolten. Així com hem vist, en el darrer capítol, que algunes formes han retingut quasi el mateix caràcter des de períodes geològics enormement remots, així certes espècies han migrat per vastos espais i no han esdevingut gaire modificades.

És obvi, des d’aquests punts de vista, que les espècies diverses del mateix gènere deuen haver procedit en origen de la mateixa font, encara que habitin els indrets més distants del món, perquè han descendit del mateix progenitor. En el cas d’aquelles espècies que durant períodes geològics sencers només han patit petites modificacions, hom no té gaire dificultat a creure que poden haver migrat des de la mateixa regió; car gairebé qualsevol magnitud de migració és possible durant els vastos canvis geogràfics i climàtics que han tingut lloc des de les èpoques antigues. Però en molts d’altres casos, en els quals no tenim cap raó per a creure que les espècies d’un gènere han estat produïdes en temps comparativament recents, aquest punt presenta gran dificultat. És obvi, també, que els individus de la mateixa espècie, per bé que ara habitin regions distants i isolades, deuen haver procedit d’un indret on llurs progenitors foren produïts per primera vegada; ja que, com ha estat explicat en el darrer capítol, és increïble que individus idènticament iguals hagin estat mai produïts per progenitors específicament distints mitjançant la selecció natural.

Arribem així a la qüestió que ha estat extensament discutida pels naturalistes, o sia si les espècies han estat creades en un o en més d’un punt de la superfície terrestre. Hi ha indubtablement moltíssims casos de dificultat extrema per a entendre com fou possible que les mateixes espècies haguessin migrat des d’un sol punt als diversos punts distants i aïllats on les trobem ara. No obstant això, la simplicitat del punt de vista que cada espècie va ésser de primer produïda en una sola regió, captiva la ment. El qui ho rebutja, rebutja la vera causa de la generació ordinària amb migració subsegüent; i invoca l’acció d’un miracle. Hom admet de manera universal que, en la majoria de casos, l’àrea habitada per una espècie és contínua. I, quan una planta o un animal habiten dos punts tan distants entre si, o amb un interval d’una naturalesa tal, que l’espai no podria ésser traspassat fàcilment mitjançant la migració, hom explica el fet com quelcom de remarcable i excepcional. La capacitat de migrar a través de la mar està limitada de manera més distintiva en els mamífers terrestres que potser en cap altre ésser orgànic. D’acord amb això, no trobem cap cas inexplicable d’un mateix mamífer que habiti punts del món distants. Cap geòleg no sentirà cap dificultat en certs casos, com el de pensar que la Gran Bretanya ha estat d’antuvi unida a Europa i, en conseqüència posseeix els mateixos quadrúpedes. Però si la mateixa espècie pot ésser produïda en dos punts separats, ¿per què no trobem un mamífer comú a Europa, i Austràlia o l’Amèrica del Sud? Les condicions de vida són gairebé iguals, de manera que una multitud d’animals i plantes europees han esdevingut naturalitzats a Amèrica i a Austràlia, i algunes de les plantes aborígens són idènticament iguals en aquests punts de l’hemisferi nord i de l’hemisferi sud. La resposta, segons crec, és que els mamífers no han estat capaços de migrar, mentre que algunes plantes, gràcies a llurs mitjans de dispersió variats, han migrat a través de l’interespai vast i interromput. La influència gran i colpidora que les barreres de tot tipus han tingut sobre la distribució, només és intel·ligible per l’opinió que la gran majoria d’espècies han estat produïdes en un sol costat i no han estat capaces de migrar a l’altre costat. Algunes famílies, moltes subfamílies, moltíssims gèneres i un nombre encara major de seccions de gèneres estan confinats a una sola regió; i diversos naturalistes han observat que els gèneres més naturals, o aquells gèneres en els quals les espècies estan més estretament relacionades les unes amb les altres, són generalment locals, o estan confinats en una àrea. Quina anomalia més estranya seria si, en arribar a un graó inferior en la sèrie, o sia als individus de la mateixa espècie, prevalgués una regla directament oposada, i les espècies no fossin locals, ans haguessin estat produïdes en dues o més àrees distintes!

D’ací que a mi em sembla, com a molts d’altres naturalistes, que l’opinió més probable és que cada espècie ha estat produïda en una sola àrea, i que migrà subsegüentment d’aquesta àrea en la mesura que ho permeté el seu poder de migració i de subsistència sota les condicions passades i presents. Sens dubte, succeeixen molts casos en els quals hom no pot explicar com una mateixa espècie podria haver passat des d’un punt a l’altre. Però els canvis geogràfics i climàtics que s’han produït certament en temps geològics recents deuen haver interromput o deuen haver fet discontinus els límits abans continus de moltes espècies. De manera que ens veiem reduïts a considerar si les excepcions a la continuïtat dels límits eren tan nombroses o de naturalesa tan greu, que hauríem d’abandonar la creença, convertida en probable per consideracions generals, que cada espècie ha estat produïda dins d’una àrea i que, des d’allí, migrà tan lluny com pogué. Seria irremeiablement tediós de discutir tots els casos excepcionals de la mateixa espècie que ara viuen en punts distants i separats; i tampoc no pretenc ni per un moment que hom pogués oferir alguna explicació de molts d’aitals casos. Però, després d’algunes remarques preliminars, discutiré algunes de les classes de fets més colpidores; o sia l’existència de la mateixa espècie als cims de cadenes muntanyoses distants, i en punts distants de les regions àrtica i antàrtica; en segon lloc (en el pròxim capítol), la distribució àmplia de les produccions d’aigua dolça; i, en tercer lloc, l’existència de la mateixa espècie terrestre a illes i a la terra ferma, encara que estiguin separades per centenars de milles de mar oberta. Si l’existència de la mateixa espècie en punts distants i isolats de la superfície de la Terra pot ésser explicada en molts casos per l’opinió que cada espècie ha migrat des d’un sol lloc de naixement; aleshores, considerant la nostra ignorància respecte als canvis inicials climàtics i geogràfics, i respecte als diversos mitjans de transport ocasionals, em sembla que la creença que aquesta ha estat la llei universal és, incomparablement, la més segura.

En discutir aquest tema, podem considerar, alhora, un punt igualment important per a nosaltres, és a dir, si les diverses espècies distintes d’un gènere, que segons la meva teoria han descendit totes d’un progenitor comú, poden haver migrat (tot patint modificació durant alguna part de la migració llur) des de l’àrea habitada per llur progenitor. Si hom pot demostrar que és quasi invariablement el cas que una regió, la majoria dels habitants de la qual estan estretament relligats o pertanyen al mateix gènere que les espècies d’una segona regió, ha rebut probablement en algun període anterior immigrants d’aquesta altra regió, la meva teoria serà reforçada; car podem entendre amb facilitat per què els habitants d’una regió haurien d’estar relacionats, segons el principi de modificació, amb aquells d’una altra regió de la qual la primera ha estat proveïda. Una illa volcànica, posem per cas, alçada i formada a una distància del continent d’alguns centenars de milles, rebria probablement d’aquest, en el curs del temps, alguns colonitzadors, i llurs descendents, si bé modificats, estarien encara clarament relacionats per herència amb els habitants del continent. Els casos d’aquesta naturalesa són comuns i, tal com ho veurem després més àmpliament, són inexplicables per la teoria de la creació independent. L’opinió de la relació entre les espècies d’una regió amb les d’una altra, no difereix gaire (si substituïm el terme varietat pel d’espècie) de l’exposada últimament per Mr. Wallace en un escrit enginyós on conclou que «cada espècie ha arribat a l’existència coincidint, tant en espai com en temps, amb una espècie preexistent estretament afí». I ara sé, a través de la correspondència, que ell atribueix aquesta coincidència a la generació amb modificació.

Les remarques prèvies sobre els «centres únics i múltiples de creació» no es relacionen directament amb una altra qüestió afí; és a dir, si tots els individus de la mateixa espècie han descendit d’una única parella, o d’un sol hermafrodita, o si, com alguns autors suposen, de molts individus creats simultàniament. Pel que fa als éssers orgànics que mai no s’encreuen (si és que existeixen), les espècies deuen haver descendit, segons la meva teoria, d’una successió de varietats millorades, que no s’hauran barrejat mai amb d’altres individus o varietats, ans s’hauran suplantat les unes a les altres; de manera que, en cada estadi successiu de modificació i de millora, tots els individus de cada varietat hauran descendit d’un sol progenitor. Però, en la majoria de casos, o sia en tots els organismes que s’uneixen habitualment per a cada procreació o que s’encreuen sovint, crec que, durant el procés lent de modificació, els individus de l’espècie s’hauran mantingut gairebé uniformes mitjançant l’encreuament; de manera que molts individus hauran continuat canviant simultàniament, i la magnitud global de modificació a cada estadi no haurà estat causada per la descendència d’un sol progenitor. Il·lustrem el que vull dir: els nostres cavalls de cursa anglesos difereixen lleugerament dels altres cavalls de totes les altres races; però llurs diferència i superioritat no són causades per la descendència d’una única parella qualsevol sinó a la cura contínua en seleccionar i ensinistrar molts individus durant moltes generacions.

Abans de discutir les tres classes de fets que he seleccionat com els que presenten la quantitat més gran de dificultat segons la teoria dels «centres únics de creació», he de dir algunes paraules sobre els mitjans de dispersió.

Mitjans de dispersió

Sir C. Lyell i d’altres autors han tractat el tema amb solvència. Jo només donaré ací el resum més breu dels fets més importants. El canvi de clima deu haver tingut una influència poderosa sobre la migració: quan el seu clima era diferent, una regió podia haver estat una ruta important de migració, però ara pot ésser infranquejable; malgrat tot, discutiré a continuació aquest aspecte de la qüestió amb algun detall. Els canvis de nivell del sòl deuen haver estat, també, molt influents: un istme estret separa ara dues faunes marines; submergim-lo o suposem que hagués estat submergit anteriorment, i les dues faunes es barrejaran ara o podrien haver-se barrejat abans: allí on s’estén ara la mar, la terra podria anteriorment haver connectat illes o àdhuc, possiblement, continents, permetent així que les produccions terrestres passessin d’un lloc a l’altre. Cap geòleg no discutirà que, en el període d’organismes existents, s’han produït mutacions grans de nivell. Edward Forbes insistí que totes les illes de l’Atlàntic deuen haver estat connectades fins no fa gaire amb Europa o amb l’Àfrica, i, així mateix, Europa amb Amèrica. D’altres autors han posat així, hipotèticament, ponts per damunt de tot oceà, i han unit quasi tota illa a alguna terra ferma. Si els arguments usats per Forbes són veritablement dignes de confiança, hom ha d’admetre que a penes existeix una sola illa que no hagi estat recentment unida a algun continent. Aquest punt de vista desfà el nus gordià de la dispersió de la mateixa espècie als punts més distants, i en treu molta dificultat: però no estem autoritzats, fins on arriba el meu judici, a admetre aitals canvis geogràfics enormes en el període d’espècies existents. Em sembla que tenim evidències abundoses d’oscil·lacions grans de nivell en els nostres continents; però no pas d’aitals canvis vastos en llurs extensió i posició, que els hagin units els uns als altres i a les diverses illes oceàniques intermèdies en un període recent. Jo admeto lliurement l’existència anterior de moltes illes, enterrades ara sota la mar, que podien haver servit de lloc de repòs per a plantes i per a molts animals durant llur migració. Crec que en els oceans productors de corals, aitals illes enfonsades estan marcades ara per cercles de coral o atol·lons situats al damunt llur. Sempre que hom admeti plenament, com crec que succeirà algun dia, que cada espècie ha procedit d’un sol lloc de naixement, i quan hom conegui, en el curs del temps, quelcom de definit sobre els mitjans de distribució, serem capaços d’especular amb seguretat sobre l’extensió anterior de la terra. Però no crec pas que hom pugui mai provar que els continents que estan ara totalment separats han estat en un període recent units de manera contínua, o quasi contínua, els uns als altres i a les moltes illes oceàniques existents. Em sembla que diversos fets en la distribució —és a dir, la gran diferència entre les faunes marines d’ambdós costats de gairebé tots els continents; la relació estreta entre els habitants del terciari, de terres diverses i àdhuc de les mars, i llurs habitants presents; un cert grau de relació (com ho veurem més endavant) entre la distribució dels mamífers i la profunditat de la mar; i d’altres fets semblants— s’oposen a l’admissió d’aitals revolucions geogràfiques prodigioses, en un període recent, com les que són necessàries en l’opinió avançada per Forbes i admesa pels seus seguidors nombrosos. La naturalesa i les proporcions relatives dels habitants de les illes oceàniques em semblen, així mateix, oposades a la creença de llur continuïtat anterior amb continents. I llur composició quasi universalment volcànica tampoc no afavoreix l’admissió que són les restes del naufragi dels continents enfonsats; car si originàriament haguessin existit com a cadenes muntanyoses a terra ferma, almenys algunes de les illes haurien estat formades, com d’altres cims muntanyosos, de granit, d’esquists metamòrfics, de velles roques fossilíferes o d’altres de semblants, en lloc de consistir en meres piles de matèria volcànica.

He de dir ara algunes paraules sobre els anomenats mitjans accidentals, però que podrien ésser anomenats, més pròpiament, mitjans ocasionals de distribució. Em limitaré ací a les plantes. En les obres botàniques, hom afirma que tal o tal planta està mal adaptada per a una disseminació àmplia; però pel que fa al transport a través de la mar, hom pot dir que les facilitats majors o menors són quasi totalment desconegudes. Fins que vaig provar, amb l’ajuda de Mr. Berkeley, alguns experiments, hom no sabia ni quant de temps les llavors podien resistir l’acció perjudicial de l’aigua de mar. Vaig trobar, per a la meva sorpresa, que de 87 menes, 64 germinaren després d’una immersió de 28 dies, i algunes sobrevisqueren una immersió de 137 dies. Per raons de conveniència, ho vaig provar sobretot amb llavors petites, sense la càpsula o fruit; i per tal com totes aquestes s’enfonsaren en pocs dies, no podrien haver flotat tot creuant espais amplis de la mar, tant si foren com no perjudicials per l’acció de l’aigua salada. Després, ho vaig provar amb alguns fruits més grossos, algunes càpsules, etc., i diversos d’aquests flotaren per un temps llarg. Hom sap bé quina diferència hi ha en la flotació de la llenya verda i la seca; i se’m va acudir que les inundacions podrien arrossegar plantes o arbres, i que aquests podrien assecar-se a les riberes i ésser arrossegats a la mar per una nova pujada del corrent. D’ací que em vaig disposar a assecar troncs i branques de 94 plantes amb fruits madurs i a col·locar-los en aigua de mar. La majoria s’enfonsà ràpidament, però alguns que flotaren molt poc de temps quan eren verds, flotaren molt més temps un cop assecats. Per exemple, les avellanes en estat de saó s’enfonsaren immediatament; però, un cop assecades, flotaren 90 dies i, quan després foren plantades, germinaren; una esparreguera de baies madures flotà 23 dies, un cop seca flotà 85 dies i després les llavors germinaren; les llavors madures de l’Helosciadium s’enfonsaren en dos dies, un cop seques flotaren més de 90 dies, i germinaren després. En conjunt, de 94 plantes seques, 18 flotaren més de 28 dies, i algunes de les 18 flotaren durant un període molt més llarg. Per tal com 64/87 llavors germinaren després d’una immersió de 28 dies; i 18/94 plantes amb el fruit madur (però no essent totes de la mateixa espècie com ho eren en l’experiment anterior) flotaren, després d’ésser assecades, durant més de 28 dies, podem concloure, en la mesura que quelcom pugui ésser deduït d’aquests fets escassos, que les llavors de 14/100 plantes de qualsevol país podrien flotar en els corrents marins durant 28 dies, i que retindrien llur poder de germinació. En l’Atlas Físic de Johnston, la velocitat mitjana dels diversos corrents atlàntics és de 33 milles per dia (alguns corrents van a la velocitat de 60 milles diàries); en aquesta mitjana, les llavors de 14/100 plantes d’un país podrien flotar 924 milles a través de la mar fins a un altre país; i quan s’encallessin, si un temporal de terra endins les arrossegués a un redol favorable, germinarien.

Després dels meus experiments, M. Martens en provà uns de semblants, però d’una manera molt millor, car col·locà les llavors, dintre d’una caixa, en la mar real, de manera que estaven exposades alternativament a la humitat i a l’aire com les veritables plantes que floten. Ell usà 98 llavors, la majoria diferents de les meves; però trià molts fruits grossos i així mateix llavors de plantes que viuen a la vora de la mar; i això hauria afavorit la durada mitjana de llur flotació i la de llur resistència a l’acció perjudicial de l’aigua salada. D’altra banda, ell no assecà prèviament les plantes o les branques amb fruit; i això, tal com hem vist, hauria estat la causa que algunes d’elles flotessin molt més temps. El resultat fou que 18/98 de les seves llavors flotaren durant 42 dies i foren capaces de germinar. Però no dubto que les plantes exposades a les ones flotarien menys temps que les dels nostres experiments, les quals estaven protegides dels moviments violents. Per tant, seria potser més segur d’acceptar que les llavors d’aproximadament 10/100 plantes d’una flora, un cop assecades, podrien flotar a través d’un espai de 900 milles d’amplària en la mar, i que aleshores germinarien. És interessant el fet que els fruits més grossos flotin sovint més temps que no pas els petits; puix que les plantes amb fruits o amb llavors grans difícilment podrien ésser transportades per altres mitjans; i Alphonse de Candolle ha demostrat que aitals plantes tenen generalment àrees d’extensió restringides.

Però les llavors poden ésser ocasionalment transportades d’una altra manera. En la majoria d’illes, àdhuc en aquelles situades enmig dels oceans més amplis, hom arreplega els fustams que van a la deriva; i els natius de les illes coral·líferes del Pacífic només obtenen pedres per a llurs eines de les arrels dels arbres a la deriva, i aquestes pedres són un tribut reial valuós. M’adono, tot examinant-les, que quan les pedres de formes irregulars estan encastades en les arrels dels arbres, hi ha, molt freqüentment, petites porcions de terra en llurs intersticis i darrere d’aquests, recloses de manera tan perfecta que cap partícula no podria ésser arrossegada per l’aigua ni en el transport més prolongat. D’una petita porció de terra reclosa completament per la fusta d’un roure d’uns 50 anys, en germinaren tres plantes dicotiledònies. Estic segur de l’exactitud d’aquesta observació. A més, puc demostrar que, a vegades, les carcasses d’ocells que floten en la mar no són devorades immediatament; i les llavors de moltes menes, en els paps dels ocells morts que floten, retenen durant molt de temps llur vitalitat. Els pèsols i les veces, posem per cas, moren per una immersió en aigua de només alguns dies; però, amb gran sorpresa meva, quasi totes les que vaig extreure del pap d’un colom que havia flotat durant 30 dies en aigua artificialment salada germinaren.

Els ocells vius a penes poden deixar d’ésser agents altament efectius en el transport de llavors. Podria donar molts exemples que mostren com és de freqüent que ocells de tota mena siguin arrossegats pels temporals fins a distàncies vastes a través de l’oceà. Crec que podem acceptar amb seguretat que, en aquestes circumstàncies, llur velocitat de vol seria sovint de 35 milles per hora; i alguns autors han donat una estimació molt més elevada. No he vist mai un cas en què les llavors nutritives fossin expulsades dels budells d’un ocell; però les llavors dures d’un fruit passaran incòlumes a través, fins i tot, dels òrgans digestius d’un gall dindi. En el curs de dos mesos vaig recollir dels excrements de petits ocells 12 menes de llavors que semblaven perfectes, i algunes amb les quals vaig fer la prova, germinaren. Però el fet següent és més important: els paps dels ocells no secreten suc gàstric i, ho sé per experimentació, no perjudiquen ni una mica la germinació de les llavors; ara bé, hom ha comprovat positivament que, després que un ocell ha trobat i ha devorat una gran quantitat de menjar, tots els grans no passen al pedrer fins al cap de 12 o àdhuc 18 hores. En aquest interval, un ocell podria ésser arrossegat pel vent a una distància de 500 milles, i hom sap que els falcons esperen atentament els ocells fatigats, i així podria escampar-se amb facilitat el contingut de llurs paps esquinçats. Mr. Brent m’informa que un amic seu va haver de renunciar a aviar coloms missatgers de França a Anglaterra, de tants que eren destruïts a llur arribada pels falcons de la costa anglesa. Alguns falcons i alguns mussols engolien llurs preses senceres i, després d’un interval de 12 a 20 hores, vomitaven bols alimentaris, els quals, tal com ho he sabut per experiments fets als jardins zoològics, contenen llavors capaces de germinar. Algunes llavors de civada, blat, mill, escaiola, cànem, trèvol i remolatxa germinaren després d’haver estat de 10 a 21 hores en els estómacs de diferents ocells de presa; i dues llavors de remolatxa creixeren després d’haver estat retingudes així durant 2 dies i 14 hores. M’adono que els peixos d’aigua dolça mengen llavors de moltes plantes terrestres i aquàtiques. Els peixos són devorats sovint pels ocells, i d’aquesta manera les llavors podrien ésser transportades d’un lloc a l’altre. Vaig farcir els estómacs de peixos morts amb moltes menes de llavors i aleshores vaig donar llurs cadàvers a les àguiles pescadores, a les cigonyes i als pelicans; després d’un interval de moltes hores, aquests ocells o bé vomitaven boletes amb llavors o bé les expulsaven amb llurs excrements; i algunes d’aquestes llavors retenien llur capacitat de germinació. Algunes llavors, emperò, moriren sempre per aquest procés.

Encara que els becs i les potes dels ocells acostumen a ésser molt nets, puc demostrar que a vegades s’hi adhereix terra: una vegada, vaig treure d’una pota d’una perdiu 22 grans de terra seca argilosa i en aquesta terra hi havia un codolell de la mida d’una llavor de veça. Així, les llavors podrien ésser transportades ocasionalment a grans distàncies; car hom podria adduir molts fets que demostren que el sòl està carregat de llavors gairebé arreu. Reflexionem per un instant sobre els milions de guatlles que cada any creuen la Mediterrània; ¿podem dubtar que la terra adherida a llurs potes no inclogui a vegades algunes llavors diminutes? Però hauré de tornar a aquest tema més endavant.

Puix que hom sap que els blocs de glaç flotants van carregats a vegades de terra i pedres, i àdhuc de brossa, ossos i nius d’ocells terrestres, dubtaria difícilment que, en ocasions, deuen haver transportat llavors d’un lloc a l’altre, de les regions àrtica i antàrtica, tal com Lyell ho suggerí; i, durant el període glacial, d’una part de les regions avui temperades a una altra. Sospito que les illes Açores havien estat proveïdes parcialment amb llavors incloses en el gel, durant el període glacial, pel gran nombre d’espècies de plantes comunes a Europa que hi trobem, en comparació de les plantes d’altres illes oceàniques més properes a la terra ferma; i perquè (com Mr. H. C. Watson remarcà) la flora hi té un caràcter una mica més nòrdic que el que li correspon per latitud. A petició meva, Sir C. Lyell escriví a Mr. Hartung tot demanant-li si havia observat blocs erràtics en aquestes illes, i la resposta fou que havia trobat grans fragments de granit i d’altres roques que no existeixen a l’arxipèlag. D’ací que podem concloure amb seguretat que els blocs de glaç flotants desembarcaren anteriorment llurs càrregues rocoses en les costes d’aquestes illes d’enmig de l’oceà, i és possible, com a mínim, que haguessin portat cap allà les llavors de plantes nòrdiques.

Considerant que els diversos mitjans de transport esmentats més amunt, i diversos altres mitjans que sens dubte queden per descobrir, han actuat any rere any, durant segles i desenes de milers d’anys, crec que seria un fet meravellós si moltes plantes no haguessin estat transportades àmpliament així. A vegades, hom anomena accidentals aquests mitjans de transport, però això no és estrictament correcte; els corrents de la mar no són pas accidentals, ni ho és la direcció dels temporals de vent prevalents. Hom hauria d’observar que a penes cap mitjà de transport no portaria les llavors a distàncies molt llargues; puix que les llavors no retenen llur vitalitat quan estan exposades durant molt de temps a l’acció de l’aigua de mar, ni podrien ésser transportades gaire temps en els paps o en els budells dels ocells. Aquests mitjans, emperò, serien suficients per a un transport ocasional a través d’alguns braços de mar d’una amplària d’alguns centenars de milles, o d’illa a illa, o d’un continent a una illa veïna, però no pas d’un continent distant a un altre. Les flores de continents distants mai no es barrejarien en cap grau per aitals mitjans, ans romandrien tan distintes com nosaltres les veiem ara. A causa de llur curs, els corrents mai no portarien llavors des de l’Amèrica del Nord a la Gran Bretanya, si bé podrien portar, i porten, llavors des de les Índies Occidentals a les nostres costes de l’oest on, si no haguessin mort per una immersió tan llarga en aigua salada, no podrien resistir el nostre clima. Quasi cada any, un o dos ocells terrestres són arrossegats pel vent a través de tot l’oceà Atlàntic, des de l’Amèrica del Nord a les costes occidentals d’Irlanda i Anglaterra; però les llavors podrien ésser transportades per aquests ocells errants només per un mitjà, és a dir, en la brutícia adherida a llurs potes, cosa que en si mateixa és un accident rar. Àdhuc en aquest cas, com seria de petita la probabilitat que una llavor caigués en un sòl favorable i arribés a la maduresa! Seria, emperò, un gran error d’argumentar que si una illa ben proveïda, com la Gran Bretanya, no ha rebut —pel que hom sap (i seria molt difícil de provar això)— immigrants d’Europa o de cap altre continent en les darreres centúries, per mitjans de transport ocasional, aleshores, una illa mal proveïda no rebria colonitzadors per mitjans semblants, encara que estigués situada més lluny de la terra ferma. No dubto que de vint llavors o animals transportats a una illa, àdhuc si estava molt menys ben proveïda que la Gran Bretanya, a penes més d’un esdevindria tan ben adaptat a la seva nova llar que hi esdevindria naturalitzat. Però això, em sembla, no és pas un argument vàlid en contra del que podria ésser dut a terme per mitjans de transport ocasionals, durant el llarg lapse de temps geològic, mentre una illa s’alçava i es formava, i abans que aquesta hagués esdevingut plenament proveïda d’habitants. En una terra gairebé erma, sense insectes o ocells destructors que hi visquessin, quasi tota llavor que hi arribés casualment germinaria i sobreviuria amb seguretat.

Dispersió durant el període glacial

Un dels casos més sorprenents, entre els coneguts, de la mateixa espècie vivint a punts distants, sense la possibilitat aparent que hagi migrat de l’un a l’altre, és la identitat de moltes plantes i molts animals als cims muntanyosos, separats entre si per centenars de milles de terres baixes, on no seria possible l’existència de l’espècie alpina. És un cas realment remarcable de veure tantes plantes iguals vivint a les zones nevades del Alps o dels Pirineus, i en les parts nòrdiques extremes d’Europa; però és encara més remarcable que les plantes de les White Mountains, dels Estats Units d’Amèrica, siguin totalment iguals que les de la península del Labrador, i quasi iguals, pel que diu Asa Gray, que les de les muntanyes més majestuoses d’Europa. Ja el 1747, aitals fets portaren Gmelin a concloure que la mateixa espècie havia d’haver estat creada independentment en diversos punts distints; i nosaltres podríem haver romàs en aquesta mateixa creença si Agassiz i d’altres no haguessin cridat vivament l’atenció sobre el període glacial, el qual, com ho veurem immediatament, forneix una explicació simple d’aquests fets, Tenim evidències de quasi totes les menes concebibles, orgàniques i inorgàniques, que l’Europa central i l’Amèrica del Nord patiren un clima àrtic en un període geològic molt recent. Les ruïnes d’una casa cremada pel foc no expliquen llur història de manera més senzilla que les muntanyes d’Escòcia i del país de Gal·les —amb llurs flancs plens d’osques, les superfícies polides i els blocs penjants— expliquen la història dels corrents de glaç que omplien recentment llurs valls. El clima d’Europa ha canviat de manera tan accentuada que, al nord d’Itàlia, les llengües glacials gegantines deixades pels antics glaciars, estan cobertes ara de vinyes i blat de moro. Per tota una gran part dels Estats Units, els blocs erràtics i les roques oscades pels icebergs a la deriva i pel glaç de la costa revelen clarament un període fred anterior.

La influència anterior del clima glacial en la distribució dels habitants d’Europa, com Edward Forbes remarcà amb claredat remarcable, és substancialment la següent —però seguirem més fàcilment els canvis si suposem que un període glacial nou arriba amb lentitud i se’n va després, tal com succeí en d’altres temps. Quan el fred arribà, i cada zona més meridional esdevingué adient per als éssers àrtics i inadequada per als seus habitants anteriors més temperats, aquests serien suplantats i les produccions àrtiques els prendrien el lloc. Alhora, els habitants de les zones més temperades viatjarien cap al sud, excepte si eren deturats per barreres, en el qual cas moririen. Les muntanyes esdevindrien cobertes de neu i glaç i llurs anteriors habitants alpins descendirien a les planures. Quan el fred hagués assolit el seu màxim, tindríem una fauna i una flora àrtiques uniformes cobrint les parts centrals d’Europa, arribant a parts tan meridionals com els Alps i els Pirineus i estenent-se àdhuc dins d’Espanya. Les regions ara temperades dels Estats Units estarien així mateix cobertes de plantes i d’animals àrtics, els quals serien quasi els mateixos que els d’Europa; puix que els habitants circumpolars actuals, els quals suposem que han viatjat arreu cap al sud, són, de manera remarcable, uniformes per tot el món. Podem suposar que el període glacial arribà a l’Amèrica del Nord una mica abans o una mica després que a Europa, de manera que la migració cap al sud s’hi hauria realitzat una mica abans o una mica després; però això no modifica pas el resultat final.

Quan tornés la calor, les formes àrtiques retrocedirien cap al nord, seguides de prop, en llur retrocés, per les produccions de les regions més temperades. I quan es fongués la neu de les faldes de les muntanyes, les formes àrtiques ocuparien la terra neta i desgelada, i, quan la calor augmentés, anirien ascendint sempre més i més amunt, mentre llurs germanes continuarien llur viatge cap al nord. D’ací que, quan la calor hagués tornat del tot, la mateixa espècie àrtica, que darrerament havia viscut formant un tot sobre les terres baixes del Vell i del Nou Món, quedaria isolada als cims muntanyosos distants (i hauria estat exterminada en totes les alçades inferiors) i a les regions àrtiques d’ambdós hemisferis.

Podem comprendre així la identitat de moltes plantes en punts tan immensament remots com les muntanyes dels Estats Units i d’Europa. Podem, també, comprendre així el fet que les plantes alpines de cada serralada estan relacionades més especialment amb les formes nòrdiques que viuen exactament, o quasi exactament, a llur nord; puix que la migració, quan el fred arribà, i la reemigració, quan la calor tornà, haurien estat en general cap al sud i cap al nord respectivament. Les plantes alpines, com Mr. H. C. Watson remarcà, i les dels Pirineus, com Ramond remarcà, són més especialment afines amb les plantes del nord d’Escandinàvia; les dels Estats Units, amb les de la península del Labrador; les de les muntanyes de Sibèria, amb les regions àrtiques d’aquest país. Em sembla que aquestes consideracions, fonamentades en l’existència perfectament esbrinada d’un període glacial anterior, expliquen la distribució actual de les produccions alpines i àrtiques d’Europa i d’Amèrica de manera tan satisfactòria que quan trobem, a d’altres regions, les mateixes espècies en cims muntanyosos distants, podem gairebé concloure, sense més evidències, que un clima més fred permeté llur migració anterior a través de llargues llenques interposades, que esdevingueren després massa càlides per a llur existència.

Si, des del període glacial, el clima ha estat alguna vegada més càlid que avui dia (com alguns geòlegs dels Estats Units creuen que ha estat el cas, sobretot per la distribució del Gnathodon fòssil), aleshores les produccions àrtiques i temperades haurien marxat molt recentment una mica més al nord, i haurien retrocedit subsegüentment a llurs terres actuals. Però no he trobat evidència satisfactòria respecte a aquest període intercalat, lleugerament més càlid, des del període glacial.

Durant llurs llargues migracions cap al sud i reemigració cap al nord, les formes àrtiques hauran estat exposades a gairebé el mateix clima i, com ha d’ésser observat especialment, hauran estat mantingudes plegades. En conseqüència, llurs relacions mútues no hauran estat gaire pertorbades i, d’acord amb els principis inculcats en aquest volum, no hauran estat propenses a gaire modificació. Però pel que fa a les nostres produccions alpines, isolades des del retorn de la calor, de primer a les faldes i després als cims de les muntanyes, el cas haurà estat una mica diferent. Per tal com no és pas probable que totes les mateixes espècies àrtiques s’haguessin quedat a serralades distants entre si, i hi haguessin sobreviscut des d’aleshores, és molt probable que es barregessin amb les antigues espècies alpines, les quals deuen haver existit a les muntanyes abans del començament de l’època glacial i, en el seu període més fred, deuen haver estat empeses temporalment a les planes; de manera que hauran estat exposades a influències climàtiques una mica diferents. Així, llurs relacions mútues hauran estat pertorbades en algun grau i, en conseqüència, hauran estat propenses a modificació. I trobem que aquest ha estat el cas, perquè si comparem les plantes i els animals de les diverses grans serralades europees, i malgrat que moltíssimes espècies són idènticament iguals, algunes espècies presenten varietats, algunes són classificades com a formes dubtoses, i unes poques són espècies distintes si bé molt afins o representatives.

Vaig assumir, per a il·lustrar el que crec que s’esdevingué realment durant el període glacial, que al seu començament les produccions àrtiques eren tan uniformes al voltant de les regions polars com ho són avui dia. Però les observacions precedents sobre la distribució no s’apliquen només estrictament a les formes àrtiques sinó també a moltes formes subàrtiques i a unes poques formes nòrdiques temperades, car algunes d’elles són les mateixes en les muntanyes més baixes i en les planes de l’Amèrica del Nord i d’Europa; i hom pot preguntar, amb raó, com explico el grau d’uniformitat necessari de les formes subàrtiques i de les nòrdiques temperades arreu del món, al començament de l’època glacial. Avui dia, les produccions subàrtiques i les nòrdiques temperades del Vell i del Nou Món estan separades entre si per l’oceà Atlàntic i per l’extrem septentrional del Pacífic. Durant el període glacial, quan els habitants del Vell i del Nou Món vivien més cap al sud que actualment, encara devien estar separades més completament per espais més amplis d’oceà. Crec que la dificultat anterior pot ésser resolta tot fixant-nos en canvis de clima encara més primerencs i de naturalesa oposada. Tenim bones raons per a creure que durant el període pliocènic més recent, abans de l’època glacial, i durant el qual la majoria dels habitants del món eren específicament els mateixos que ara, el clima era més càlid que avui dia. D’ací que podem suposar que els organismes que ara viuen sota el clima de la latitud 60°, visqueren, durant el període pliocènic, més cap al nord sota el Cercle Polar, en la latitud 66°-67°; i que les produccions estrictament àrtiques visqueren aleshores sobre la terra fragmentada encara més propera al pol. Si considerem ara el globus, veurem que sota el Cercle Polar hi ha terra quasi contínua des de l’Europa occidental a l’Amèrica oriental, passant per Sibèria. I jo atribueixo la magnitud d’uniformitat necessària de les produccions subàrtiques i les nòrdiques temperades del Vell i del Nou Món, en un període anterior a l’època glacial, a aquesta continuïtat de la terra circumpolar i a la consegüent llibertat per a intermigrar sota un clima més favorable.

Tot creient, per les raons a les quals he al·ludit abans, que els nostres continents han romàs durant molt de temps en gairebé la mateixa posició relativa, encara que subjectes a grans però parcials oscil·lacions de nivell, m’inclino fortament a estendre l’opinió anterior. Així, infereixo que durant algun període més primerenc, i encara més càlid; tal com el període pliocènic més antic, un nombre gran de les mateixes plantes i dels mateixos animals habitaven la terra circumpolar quasi contínua; i que aquestes plantes i aquests animals, tant en el Vell com en el Nou Món, començaren a migrar lentament cap al sud així que el clima esdevingué menys càlid, molt abans del començament del període glacial. Veiem ara llurs descendents, crec, la majoria en una condició modificada, en les parts centrals d’Europa i dels Estats Units. Per aquest punt de vista podem entendre el parentiu, amb una identitat molt escassa, entre les produccions de l’Amèrica del Nord i Europa, parentiu que és altament remarcable si considerem la distància de les dues àrees i llur separació per l’oceà Atlàntic. Podem entendre, encara més, el fet singular remarcat per diversos observadors que les produccions d’Europa i Amèrica estaven relacionades més estretament en les darreres èpoques terciàries que no pas actualment; car durant aquests períodes més càlids les parts nòrdiques del Vell i del Nou Món hauran estat unides de manera gairebé contínua per una terra que serví de pont per a la intermigració de llurs habitants, fins que esdevingué infranquejable a causa del fred.

Tan aviat com les espècies en comú que habitaven el Vell i el Nou Món migraren cap al sud del Cercle Polar, durant l’escalfor lentament decreixent del període pliocènic, devien separar-se completament les unes de les altres. Pel que fa a les produccions més temperades, aquesta separació fou duta a terme fa llargues èpoques. I puix que les plantes i els animals migraren cap al sud, s’hauran barrejat, en una gran regió, amb les produccions americanes natives, i hauran hagut de competir amb elles; i, en l’altra gran regió, amb les del Vell Món. En conseqüència, tenim ací tot el que és favorable a molta modificació, a molta més modificació que en el cas de les produccions alpines que quedaren isolades, en un període molt més recent, en les diverses serralades i en les terres àrtiques d’ambdós mons. D’ací que, quan comparem les produccions ara vivents de les regions temperades del Nou i del Vell Món, hi trobem molt poques espècies idèntiques, si bé Asa Gray ha demostrat recentment que hi ha més plantes idèntiques que el que hom suposà anteriorment; però en cada classe trobem moltes formes que alguns naturalistes classifiquen com a races geogràfiques, i d’altres com a espècies distintes, i una munió de formes estretament afins o representatives que tots els naturalistes classifiquen com a específicament distintes.

Així com en la terra, així també en les aigües de la mar una migració lenta de la fauna marina cap al sud, que fou quasi uniforme al llarg de les costes contínues del Cercle Polar en el pliocè o àdhuc en algun període més primerenc, dóna raó, per la teoria de la modificació, del fet que moltes formes estretament afins visquin ara en àrees completament separades. Així, penso, podem comprendre la presència de moltes formes existents i terciàries representatives a les costes temperades de l’est i l’oest de l’Amèrica del Nord, i el cas encara més colpidor de molts crustacis estretament afins (com ho descriu l’obra admirable de Dana), d’alguns peixos i d’altres animals marins, en la Mediterrània i en les mars de Japó, àrees que ara estan separades per un continent i per gairebé un hemisferi d’oceà equatorial.

Aquests casos de parentiu, sense identitat, dels habitants de les mars ara desunides, i així mateix dels habitants passats i presents de les terres temperades de l’Amèrica del Nord i d’Europa, són inexplicables per la teoria de la creació. No podem pas dir que foren creats iguals, en correspondència amb les condicions físiques quasi similars de les àrees; car si comparem, posem per cas, certes parts de l’Amèrica del Sud amb els continents meridionals del Vell Món, veiem països que es corresponen molt estretament en totes llurs condicions físiques però que tenen llurs habitants extremadament dissemblants.

Però hem de tornar al nostre tema més immediat, el període glacial. Estic convençut que el punt de vista de Forbes pot ésser àmpliament estès. Tenim la millor evidència del període fred a Europa, des de les costes occidentals de la Gran Bretanya a la serralada dels Urals i cap al sud fins als Pirineus. Pels mamífers congelats i per la naturalesa de la vegetació muntanyosa, podem inferir que Sibèria s’afectà de manera semblant. Al llarg de l’Himàlaia, i en punts separats per 900 milles, els glaciars han deixat la marca de llur davallada lenta anterior; i el doctor Hooker veié a Sikkim com el blat de moro creixia en les antigues llengües glacials gegantines. Al sud de l’equador, tenim alguna evidència directa de l’anterior acció glacial a Nova Zelanda; i les mateixes plantes, trobades a muntanyes d’aquesta illa separades àmpliament, conten la mateixa història. Si hom pot confiar en un informe que ha estat publicat, tenim evidència directa d’acció glacial a l’extrem sud-est d’Austràlia.

Pel que fa a Amèrica, en la meitat septentrional, hom ha observat fragments de roca, provinents del glaç, tan al sud; en la banda est, com la latitud 36°-37°, i tan al sud, en les costes del Pacífic, on el clima és ara tan diferent, com la latitud 46°; i hom ha observat també blocs erràtics a les muntanyes Rocalloses. A la Cordillera de l’Amèrica del Sud equatorial, els glaciars s’estengueren una vegada molt més avall de llur nivell present. Al Xile central, em va astorar l’estructura d’un vast munt de detritus, d’una alçària de si fa no fa 800 peus, que creuava una vall dels Andes; i estic convençut ara que era una llengua glacial gegantina, abandonada molt més avall de cap glaciar existent. L’evidència més clara d’acció glacial anterior la trobem més al sud, a ambdues bandes del continent, des de la latitud 41° a l’extrem més meridional, en els blocs enormes transportats lluny de llur punt d’origen.

No sabem si l’època glacial fou estrictament simultània en aquests diversos punts distants, en bandes del món oposades. Però en gairebé tots els casos tenim bona evidència que l’època estava inclosa en el darrer període geològic. També tenim excel·lent evidència que durà, a cada punt, un temps enorme si el mesurem per anys. El fred pot haver arribat o haver cessat més aviat en un punt del globus que en un altre, però em sembla probable, en veure que durà molt en cadascun i que fou contemporani en un sentit geològic, que fos realment simultani arreu del món. Sense tenir cap evidència distintiva del contrari, podem com a mínim admetre com a probable que l’acció glacial fou simultània a les bandes oriental i occidental de l’Amèrica del Nord; a la Cordillera, a l’equador i a les zones temperades més càlides; i a ambdues bandes de l’extremitat meridional del continent. Si hem d’admetre això, és difícil d’evitar de creure que, en aquest període, la temperatura de tot el món fou simultàniament més freda. Però per al meu propòsit n’hi hauria prou si la temperatura fos alhora més baixa al llarg de certs amplis cinyells de longitud.

Segons aquesta opinió que tot el món, o almenys amplis cinyells longitudinals, fou simultàniament més fred de pol a pol, la distribució present d’espècies idèntiques i afins queda molt aclarida. A Amèrica, el doctor Hooker ha demostrat que entre quaranta i cinquanta de les plantes que floreixen a la Terra del Foc, i que formen una part no gens negligible de la seva flora escassa, són comunes a Europa, essent aquests dos punts tan enormement remots, i que hi ha moltes espècies estretament afins. A les muntanyes majestuoses de l’Amèrica equatorial, hi ha una legió d’espècies peculiars que pertanyen a gèneres europeus. A les muntanyes més altes del Brasil, Gardner trobà uns pocs gèneres europeus que no existeixen en els amplis països càlids intercalats. Igualment, l’il·lustre Humboldt trobà fa molt de temps a la Silla de Caracas espècies que pertanyen a gèneres característics de la Cordillera. A les muntanyes d’Abissínia hi ha diverses formes europees i algunes poques representatives de la flora peculiar del Cap de Bona Esperança. Hom troba al cap de Bona Esperança molt poques espècies europees, que hom creu que no foren introduïdes per l’home, i a les muntanyes hom troba algunes poques formes europees representatives, cap de les quals no ha estat descoberta a les parts intertropicals de l’Àfrica. A l’Himàlaia, i a les serralades aïllades de la península de l’Índia, als cims de Ceilan i als cons volcànics de Java hi ha moltes plantes que no són trobades en les terres baixes intercalades i que, o bé són idènticament iguals, o bé es representen mútuament, i que, alhora, representen plantes d’Europa. Una llista dels gèneres recollits als pics més majestuosos de Java suggereix la imatge d’una recollida duta a terme en un turó d’Europa! Encara és més colpidor el fet que les formes australianes meridionals són representades clarament per plantes que creixen als cims de les muntanyes de Borneo. Pel que vaig escoltar al doctor Hooker, algunes d’aquestes formes australianes s’estenen al llarg de les alçàries de la península de Malaca, i s’escampen subtilment, d’una banda per l’Índia i de l’altra tan lluny com fins al Japó.

A les muntanyes meridionals d’Austràlia, el doctor F. Müller ha descobert diverses espècies europees. Altres espècies, no introduïdes per l’home, existeixen a les terres baixes, i, pel que m’ha informat el doctor Hooker, hom pot donar una llista llarga de gèneres europeus que es troben a Austràlia però no a les regions tòrrides intermèdies. A l’obra admirable del doctor Hooker Introduction to the Flora of New Zealand són exposats fets anàlegs i colpidors pel que fa a les plantes d’aquesta gran illa. D’ací que podem veure, arreu del món, que les plantes que creixen a les muntanyes més majestuoses, i a les terres baixes temperades dels hemisferis septentrional i meridional, són a voltes idènticament iguals; però són molt més sovint específicament distintes, si bé relacionades entre si d’una manera altament remarcable.

Aquest resum breu fa referència només a les plantes: hom podria exposar alguns fets estrictament anàlegs sobre la distribució dels animals terrestres. Hi ha casos semblants pel que fa a les produccions marines; puc citar, com a exemple, una observació de la més alta autoritat, el professor Dana: «És un fet certament meravellós que Nova Zelanda s’assembli més, pel que fa als seus crustacis, a la Gran Bretanya, la seva antípoda, que a cap altra part del món». Sir J. Richardson, també, parla de la reaparició a les costes de Nova Zelanda, Tasmània, etc., de formes nòrdiques de peixos. El doctor Hooker m’informa que vint-i-nou espècies d’algues són comunes a Nova Zelanda i a Europa, però no han estat pas trobades en les mars tropicals intermèdies.

Caldria observar que les formes i espècies nòrdiques trobades a les parts meridionals de l’hemisferi sud i en les serralades de les regions intertropicals no són àrtiques, ans pertanyen a les zones nòrdiques temperades. Tal com Mr. H. C. Watson ha remarcat no fa gaire, «en retrocedir des del pol cap a les latituds equatorials, les flores alpines o muntanyoses esdevenen menys i menys àrtiques». Moltes de les formes que viuen a les muntanyes de les regions més càlides de la terra i a l’hemisferi sud són de valor dubtós. Alguns naturalistes les classifiquen com a específicament distintes, i d’altres com a varietats; però algunes són certament idèntiques, i moltes, per bé que estan relacionades estretament amb les formes nòrdiques, han d’ésseer classificades com a espècies distintes.

Considerem ara fins a quin punt aclareix els fets precedents la creença, abonada per un gran conjunt d’evidències geològiques, que tot el món, o una gran part del món, fou simultàniament molt més fred durant l’època glacial que no pas avui dia. El període glacial, si el mesurem per anys, deu haver estat molt prolongat; i aquest període deu haver estat prou ampli per a qualsevol magnitud de migració, si recordem per quins espais vastos s’han estès algunes plantes naturalitzades i alguns animals naturalitzats en uns pocs segles. Per tal com el fred arribà lentament, totes les plantes i d’altres produccions tropicals hauran retrocedit d’ambdues bandes cap a l’equador, seguides a la rereguarda per les produccions temperades, i aquestes per les àrtiques; però aquestes últimes no ens interessen ara. Les plantes tropicals patiren probablement molta extinció, ningú no pot dir quanta. Potser el tròpic suportava anteriorment tantes espècies com les que veiem avui dia amuntegades al cap de Bona Esperança i en parts de l’Austràlia temperada. Puix que sabem que moltes plantes i molts animals tropicals poden resistir un grau de fred considerable, molts d’ells podrien haver escapat de l’extermini durant un descens moderat de la temperatura, sobretot si fugiren als llocs més càlids. Però el fet important que cal tenir en compte és que totes les produccions tropicals hauran patit en més o menys mesura. D’altra banda, després de migrar més a prop de l’equador, les produccions temperades hauran patit menys, encara que hauran quedat col·locades sota condicions una mica noves. I és cert que moltes plantes temperades poden resistir climes molt més càlids que el propi si estan protegides de les incursions de competidors. D’ací que em sembla possible, tenint en compte que les produccions tropicals patien i no podien haver presentat un front ferm contra els intrusos, que un cert nombre de formes temperades més vigoroses i dominants podrien haver penetrat les fileres natives i podrien haver aconseguit, o àdhuc creuat, l’equador. La invasió hauria estat sens dubte molt afavorida per la terra alta, i potser per un clima sec; car el doctor Falconer m’informa que és la humitat amb la calor dels tròpics el que resulta tan destructor per a les plantes perennes que vénen de climes temperats. D’altra banda, les contrades més càlides i humides hauran fornit un asil a les natives tropicals. Sembla que les serralades al nord-oest de l’Himàlaia, i la llarga línia de la Cordillera, han fornit dues grans vies d’invasió; i és un fet colpidor, que el doctor Hooker m’ha comunicat recentment, que totes les plantes que floreixen, unes quaranta-sis, comunes a la Terra del Foc i a Europa, existeixen encara a l’Amèrica del Nord, la qual devia trobar-se dins la línia de marxa. Però no dubto que algunes produccions temperades penetraren i àdhuc creuaren les terres baixes dels tròpics en el període en el qual el fred era més intens, quan les formes àrtiques havien migrat uns vint-i-cinc graus de latitud des de llur país natiu i cobriren la terra als peus dels Pirineus. Crec que, durant aquest període de fred extrem, el clima a nivell de la mar a l’equador era aproximadament el mateix que el que hom pot notar-hi ara a una alçària de sis o set mil peus. Suposo que durant aquest període més fred els espais grans de les terres baixes tropicals estaven coberts per una barreja de vegetació tropical i temperada, com la que creix ara a les bases de l’Himàlaia amb una exuberància estranya, tal com Hooker ho descriví gràficament.

Així, doncs, crec que un nombre considerable de plantes, alguns animals terrestres, i algunes produccions marines, migraren durant el període glacial des de les zones temperades nòrdiques i meridionals a les zones intertropicals, i que alguns fins i tot creuaren l’equador. Quan la calor retornà, aquestes formes temperades devien ascendir naturalment les muntanyes més altes i devien ésser exterminades a les terres baixes; aquelles que no havien assolit l’equador haurien reemigrat, cap al nord o cap al sud, a llurs pàtries antigues; però les formes, sobretot nòrdiques, que havien creuat l’equador viatjarien encara més lluny de llurs pàtries cap a les latituds més temperades de l’hemisferi oposat. Malgrat que tenim raons per a creure, per l’evidència geològica, que tot el conjunt de mol·luscs àrtics a penes patí cap modificació durant les seves llargues migracions al sud i reemigració cap al nord, el cas hauria estat totalment diferent per a les formes intruses que es col·locaren a les muntanyes intertropicals, i a l’hemisferi sud. Puix que en ésser voltades per formes alienes, haurien hagut de competir amb moltes formes noves de vida; i és probable que modificacions seleccionades de llurs estructura, hàbits i constitucions les haguessin beneficiades. D’aquesta manera, moltes d’aquestes formes errants existeixen ara en llurs pàtries noves com a varietats ben marcades o com a espècies distintes, si bé relacionades encara clarament amb llurs germanes dels hemisferis nord i sud.

És un fet remarcable, en el qual Hooker insistí fortament referint-se a l’Amèrica del Nord, i Alphonse de Candolle referint-se a Austràlia, que, aparentment, moltes més plantes idèntiques i formes afins han migrat de nord a sud que en direcció inversa. Veiem, emperò, unes poques formes vegetals meridionals a les muntanyes de Borneo i d’Abissínia. Sospito que aquesta migració preponderant de nord a sud és deguda al fet que l’extensió de terra és més gran al nord, i al fet que les formes nòrdiques existiren en llurs pròpies llars en major nombre i, en conseqüència, assoliren per selecció natural un estadi de perfecció o una capacitat dominant més elevats que les formes meridionals. I així, quan es barrejaren durant el període glacial, les formes nòrdiques pogueren batre les formes meridionals menys poderoses. Justament de la mateixa manera com veiem avui dia que moltíssimes produccions europees cobreixen el sòl de La Plata i, en menor grau, d’Austràlia, i, fins a cert punt, han batut les natives. Mentre que extremadament poques formes meridionals han estat naturalitzades a cap part d’Europa, tot i que cuirs, llana i d’altres objectes propensos a portar llavors, han estat importats en gran mesura a Europa des de La Plata, durant els darrers dos o tres segles, i d’Austràlia, durant els trenta o quaranta anys darrers. Quelcom de semblant deu haver succeït a les muntanyes intertropicals: no hi ha dubte que abans del període glacial estaven proveïdes amb les formes alpines endèmiques; però aquestes s’han retut en gran mesura, i gairebé pertot, a les formes més dominants, generades a les àrees més grans i als obradors més eficients del nord. A moltes illes, les produccions natives són quasi igualades, o àdhuc sobrepassades, per les naturalitzades; i si les natives no han estat de fet exterminades, llur nombre ha estat molt reduït, i això és el primer pas cap a l’extinció. Una muntanya és una illa a la terra; i les muntanyes intertropicals deuen haver estat completament isolades abans del període glacial. I crec que les produccions d’aquestes illes a la terra cediren el pas a aquelles produïdes en les àrees més grans del nord, justament de la mateixa manera que les produccions de les illes reals han cedit últimament el pas, arreu, a les formes continentals, naturalitzades per acció de l’home.

Estic lluny de suposar que totes les dificultats són solucionades per l’opinió exposada ací pel que fa a l’àmbit i a les afinitats de les espècies afins que viuen a les zones temperades septentrionals i meridionals, i a les muntanyes de les regions intertropicals. Queden moltíssimes dificultats per a resoldre. No pretenc d’indicar les línies ni els mitjans exactes de migració, ni per quina raó certes espècies han migrat i d’altres no, per quina raó certes espècies han estat modificades i han donat lloc a grups de formes nous i d’altres han romàs inalterades. No podem confiar d’explicar aitals fets fins que podrem dir per què una espècie i no una altra esdevé naturalitzada en una terra forana per acció de l’home; per què una s’estén dues o tres vegades més lluny, o és dues o tres vegades més comuna, que d’altres espècies en llurs pròpies pàtries.

He dit que moltes dificultats resten per a resoldre; algunes de les més remarcables són exposades amb claredat admirable pel doctor Hooker en les seves obres botàniques sobre les regions antàrtiques. Aquestes no poden ésser discutides ací. Diré només que, pel que fa a l’existència d’espècies idèntiques en punts tan enormement remots com la Terra de Kerguelen, Nova Zelanda i la Terra del Foc, crec que els icebergs, com Lyell suggerí, han estat molt relacionats amb llur dispersió, cap a la closa del període glacial. Però un cas molt més remarcable de dificultat, segons la meva teoria de descendència amb modificació, és l’existència de diverses espècies totalment distintes, pertanyents a gèneres confinats exclusivament en el sud, en aquests i d’altres punts distants de l’hemisferi meridional. Car algunes d’aquestes espècies són tan distintes que no podem suposar que des del començament del període glacial hi hagué temps per a llur migració, i per a llur subsegüent modificació en el grau necessari. Em sembla que els fets indiquen que espècies peculiars i molt distintes han migrat en línies radials a partir d’un centre comú; i m’inclino a considerar, tant a l’hemisferi nord com al sud, un període anterior més càlid, abans del començament del període glacial, en el qual les terres antàrtiques, cobertes ara de neu, mantingueren una flora altament peculiar i isolada. Sospito que abans que aquesta flora fos exterminada per l’època glacial, algunes formes foren dispersades àmpliament a punts diversos de l’hemisferi sud, gràcies a mitjans de transport ocasionals, i amb l’ajut d’illes ara existents o enfonsades com a lloc de repòs, i, potser, per icebergs, al començament del període glacial. Crec que, per aquests mitjans, les costes meridionals d’Amèrica, Austràlia i Nova Zelanda han esdevingut acolorides lleument per les mateixes formes peculiars de vida vegetal.

Sir C. Lyell ha especulat, en un passatge colpidor i amb paraules gairebé idèntiques a les meves, sobre els efectes dels grans canvis alternants de clima sobre la distribució geogràfica. Crec que el món ha patit recentment un dels seus grans cicles de canvi; i que una multitud de fets en la distribució present de les mateixes formes de vida, i de les afins, pot ésser explicada per aquest punt de vista, combinat amb la modificació a través de la selecció natural. Hom pot dir que les aigües vives fluïren des del nord i des del sud durant un temps curt i es creuaren a l’equador, però que fluïren amb més força des del nord fins a haver envaït lliurement el sud. Igual que la marea deixa les seves restes flotants en línies horitzontals, per bé que pugen més amunt a les costes on la marea és més alta, així també les aigües vives deixaren llurs restes vives flotants en els nostres cims muntanyosos, en una línia que puja suaument de les terres baixes àrtiques a gran alçàries a l’equador. Els éssers diversos encallats d’aquesta manera poden ésser comparats amb les races humanes salvatges, empeses a les places fortes muntanyoses de quasi totes les terres, on sobreviuen, i que serveixen de registre, ple d’interès per a nosaltres, dels habitants anteriors de les terres baixes dels voltants.





XII


DISTRIBUCIÓ GEOGRÀFICA (CONTINUACIÓ)

La distribució de les produccions d’aigua dolça — Dels habitants de les illes oceàniques — Absència de batracis i de mamífers terrestres — De les relacions dels habitants de les illes amb els de la terra ferma més pròxima — De la colonització procedent de l’origen més pròxim amb modificació subsegüent — Resum del capítol present i de l’anterior

Com que els llacs i les conques dels rius estan separats els uns dels altres per barreres de terra, hom podria pensar que les produccions d’aigua dolça no s’han estès gaire dins el mateix país; i com que la mar és en aparença una barrera encara més infranquejable, hom podria suposar que no s’haurien estès mai a països distants. Però el cas és exactament l’invers. No solament moltes espècies d’aigua dolça, pertanyents a classes força diferents, tenen una àrea enorme, sinó que espècies afins a elles prevalen de manera remarcable arreu del món. Recordo bé que, quan recol·lectava d’antuvi per les aigües dolces del Brasil, sentia una gran sorpresa per la semblança dels insectes, mol·luscs, etc. d’aigua dolça, i per la dissemblança dels éssers terrestres circumdants, comparats amb els de la Gran Bretanya.

Però aquest poder de les produccions d’aigua dolça d’estendre’s àmpliament, per bé que inesperat, pot, pel que penso, ésser explicat en molts casos perquè han arribat a adaptar-se, d’una manera altament útil per a ells, per migracions curtes i freqüents d’estany a estany, o de rierol a rierol; i la propensió a una dispersió àmplia se seguiria de llur capacitat com una conseqüència gairebé necessària. Podem considerar ací només uns pocs casos. Pel que fa als peixos, crec que les mateixes espècies no apareixen mai en les aigües dolces de continents distants. Però, en el mateix continent, les espècies s’estenen sovint àmpliament i quasi capriciosament; perquè dues conques fluvials tindran alguns peixos en comú i alguns de diferents. Uns pocs fets semblen afavorir la possibilitat de llur transport ocasional per mitjans accidentals. És el cas dels peixos vius llençats a l’Índia, i no pas rarament, per les mànegues de vent, i de la vitalitat de llurs ous quan són trets de l’aigua. Però m’inclino a atribuir principalment la dispersió dels peixos d’aigua dolça a canvis lleugers, dins un període modern, del nivell de les terres, que han fet que molts rius fluïssin l’un en l’altre. Hom pot donar també exemples que això s’ha esdevingut durant inundacions, sense cap canvi de nivell. Tenim una evidència, en el loess del Rin, dels considerables canvis de nivell del terreny dins un període geològic molt recent, quan la superfície era poblada per mol·luscs terrestres i d’aigua dolça existents encara. La gran diferència dels peixos en vessants oposats de serralades contínues, que en un període primerenc havien de partir conques fluvials i impedir-ne per complet el transvasament, sembla menar a la mateixa conclusió. Respecte als peixos d’aigua dolça afins que apareixen en punts molt distants del món, no dubto que hi hagué molts casos que no poden ésser explicats avui dia: però alguns peixos d’aigua dolça perta-nyen a formes molt antigues, i en aitals casos deuen haver tingut molt de temps per a grans canvis geogràfics, i en conseqüència temps i mitjans per a molta migració. En segon lloc, els peixos d’aigua salada poden ésser acostumats lentament, amb cura, a viure en aigua dolça; i, d’acord amb Valenciennes, a penes hi ha un grup de peixos confinat exclusivament en aigua dolça. Així podem imaginar que un membre marí d’un grup d’aigua dolça pogué viatjar fins a les ribes de la mar, i esdevenir subsegüentment modificat i adaptat a les aigües dolces d’una terra distant.

Algunes espècies de mol·luscs d’aigua dolça tenen una àrea molt àmplia, i les espècies afins, que, en la meva teoria descendeixen d’una mare comuna i han d’haver procedit d’un sol origen, prevalen arreu del món. Llur distribució em desconcertà molt, de bell antuvi, per tal com llurs ous no han estat transportats versemblantment pels ocells, i moren tot seguit amb l’aigua de la mar, com passa als adults. No podia tan sols comprendre com algunes espècies naturalitzades s’han estès ràpidament pel mateix país. Però dos fets que he observat —i no dubto que en resten per observar molts d’altres— donen una mica de llum a aquest tema. Quan un ànec emergeix sobtadament d’un estany cobert de llentilles d’aigua, he vist dues vegades que aquestes plantetes s’adhereixen al seu dors. I m’ha succeït, traslladant llentilles d’aigua d’un aquàrium a un altre, que també he passat sense intenció al segon els mol·luscs d’aigua dolça del primer. Però un altre recurs és potser més efectiu. Vaig mantenir suspesos els peus d’un ànec, que podien representar els d’un que dormís sobre un estany natural, en un aquàrium on s’obrien molts ous de mol·luscs d’aigua dolça; i vaig veure que molts mol·luscs extremadament diminuts i acabats de néixer s’arrossegaven pels peus de l’ànec i s’hi arrapaven amb tanta fermesa que, un cop trets de l’aigua, no en podien ésser despresos, encara que ho haurien fet voluntàriament a edat una mica més avançada. Aquests mol·luscs nats de poc, encara que aquàtics per naturalesa, sobrevisqueren als peus de l’ànec, en un aire humit, de 12 a 20 hores; i, en aquest període de temps, un ànec o una grua podrien volar almenys 600 o 700 milles, i de segur que es posarien en alguna bassa o en algun rierol, si eren arrossegats pel vent damunt de la mar fins a una illa oceànica o a un altre punt llunyà. Sir Charles Lyell m’informa també que un Dytiscus ha estat capturat amb un Ancylus (un mol·lusc d’aigua dolça semblant a una lapa) adherit a ell; i que un escarabat d’aigua de la mateixa família, un Colymbetes, caigué una vegada a bord del vaixell Beagle quan aquest distava 45 milles de la terra més propera; ningú no pot dir fins on hauria pogut volar amb una ventada favorable.

Respecte a les plantes, hom sap de fa molt de temps les àrees enormes que tenen moltes espècies d’aigua dolça i fins i tot palustres, tant als continents com a les més remotes illes oceàniques. Això és demostrat de manera colpidora, com remarcà Alphonse de Candolle, en amplis grups de plantes terrestres, que tenen només poquíssims membres aquàtics: car aquests darrers semblen adquirir immediatament, com en conseqüència, una àrea molt àmplia. Penso que uns mitjans favorables de dispersió expliquen aquest fet. He mencionat abans que la terra s’adhereix ocasionalment, per bé que rarament, en alguna quantitat, a les potes i als becs dels ocells. Els camallargs, que freqüenten les ribes fangoses de les llacunes, si s’enlairen de sobte, tindran probablement els peus tots enfangats. Puc demostrar que els ocells d’aquest ordre són gran viatgers, i hom els troba ocasionalment a les illes més remotes i ermes, oceà endins. Són ocells poc adequats per a posar-se en la superfície de la mar, i per tant llurs peus no hi hauran estat rentats de la brutícia que duien. En arribar a terra, és segur que hauran volat a llurs jaços naturals d’alguna dolça. No crec que els botànics s’hagin adonat de la càrrega de llavors que porta el fang de les llacunes. Jo he intentat alguns petits experiments, però en donaré ací només el cas més colpidor. Vaig collir pel febrer tres cullerades de fang de tres punts diferents, sota l’aigua, a la riba d’una petita llacuna; aquest fang pesava, sec, només 6 unces i 3/4; vaig guardar-lo cobert al meu estudi durant sis mesos. N’arrencava i en comptava les plantes a mesura que hi brotaven; les plantes eren de moltes menes i resultaren en total 537. I tanmateix tot aquell fang viscós cabia en una tassa de desdejuni! Considerant aquest fet, penso que seria una circumstància inexplicable que els ocells d’aigua no transportessin les llavors de les plantes d’aigua dolça a grans distàncies, i que en conseqüència l’àrea d’aquestes plantes no fos molt àmplia. El mateix mitjà pot haver entrat en joc amb els ous d’alguns dels animals d’aigua dolça més petits.

D’altres mitjans desconeguts han fet també, probablement, algun paper. He manifestat que els peixos d’aigua dolça mengen algunes menes de llavors, encara que en vomiten de moltes altres menes després d’haver-se-les empassades; àdhuc peixos petits s’empassen llavors de volum moderat, com les del nenúfar i les del Potamogeton. Les grues i d’altres ocells, un segle darrere l’altre, han continuat menjant peix cada dia; i després s’han enlairat i han anat a d’altres aigües, o han estat arrossegats pel vent damunt la mar; i hem vist que les llavors conserven llur poder de germinació quan són expulsades moltes hores després en boletes o en excrements. Quan vaig veure el gran volum de les llavors d’aquest bonic nenúfar, el Nelumbium, i vaig recordar les observacions d’Alphonse de Candolle sobre aquesta planta, vaig pensar que la seva distribució havia de restar gairebé inexplicable; però Audubon afirma que trobà les llavors del gran nenúfar austral (probablement el Nelumbium luteum, segons el doctor Hooker) a l’estómac d’una grua. Encara que jo desconegui el fet, l’analogia em fa creure que una grua volant a una altra llacuna i fent-hi una abundosa menjada de peix trauria probablement del seu estómac una bola que contingués llavors indigestades de Nelubium; o que les llavors serien donades per l’ocell en alimentar els seus pollets, com sabem que fa a vegades amb peixos.

En considerar aquests diversos mitjans de distribució, cal recordar que, quan es formen per primera vegada un estany o un corrent, per exemple, en una illeta que emergeix, han d’estar desocupats, i una sola llavor o un sol ou tindran una bona oportunitat de reeixir-hi. Encara que sempre hi hagi una lluita per la vida entre els individus de les espècies, ni que siguin pocs, que ja ocupin algun estany, com que el nombre de menes és reduït, comparat amb el de les de la terra, la competència resultarà probablement menys severa entre les espècies aquàtiques que entre les terrestres. En conseqüència, un intrús provinent de les aigües d’un país forà tindrà més probabilitats d’obtenir un lloc que en el cas dels colonitzadors terrestres. Hem de recordar també que algunes, potser moltes, de les produccions d’aigua dolça són inferiors en l’escala de la naturalesa, i que tenim raons per a creure que aquests éssers inferiors canvien i es modifiquen amb menor rapidesa que els superiors; i això dóna més temps que el corrent per a la migració de les mateixes espècies aquàtiques. No hem d’oblidar la probabilitat que moltes espècies s’estenguessin abans tan continuadament com poden fer-ho les produccions d’aigua dolça, sobre àrees immenses, i que després s’hagin extingit en regions intermèdies. Però crec que l’àmplia distribució de les plantes d’aigua dolça i dels animals inferiors, si conserven la mateixa forma idèntica o una de modificada en algun grau, depèn principalment de l’àmplia dispersió de llurs llavors i ous per animals, en especial pels ocells d’aigua dolça, que tenen grans facultats de vol, i que de natural viatgen d’una llenca d’aigua a d’altres, sovint distants. La naturalesa, com un jardiner curós, pren així les seves llavors d’una terra de particular naturalesa i les diposita en una altra d’igualment adequada per a elles.

Dels habitants de les illes oceàniques

Arribem ara a la darrera de les tres classes de fets que havia triat per presentar la major magnitud de dificultat davant l’opinió que tots els individus de la mateixa espècie i de les afins descendeixen d’un progenitor únic; i que per tant provenen d’un lloc de naixença comú, malgrat que al llarg del temps hagin arribat a habitar punts distants de la terra. Ja he manifestat que no puc admetre honestament l’opinió de Forbes sobre les extensions continentals, la qual, si fos seguida legítimament, ens duria a la creença que, durant el període recent, totes les illes existents han estat més o menys juntes a algun continent. Aquest parer llevaria moltes dificultats, però no explicaria pas, penso, els fets relatius a les produccions insulars. En les observacions següents no em limitaré a les simples qüestions de dispersió, ans consideraré alguns altres fets que afecten la veritat de les dues teories de la creació independent i de la descendència amb modificació.

Les espècies de tota mena que habiten les illes oceàniques són escasses en nombre comparades amb les de les d’àrees continentals iguals. Alphonse de Candolle ho admet per a les plantes, i Wollaston per als insectes. Si considerem la gran extensió i la varietat de medis de Nova Zelanda, que cobreix unes 780 milles de latitud, i comparem les seves plantes florents, només 750, amb les d’una àrea igual del cap de Bona Esperança o d’Austràlia, penso que cal admetre que quelcom d’independent de les condicions físiques ha causat tan gran diferència de nombre. Àdhuc l’uniforme comtat de Cambridge té 847 plantes, i la petita illa d’Anglesey en té 764, per bé que hi vagi inclòs un cert nombre de falgueres i de plantes introduïdes, i que la comparança no sigui gaire adient en alguns altres aspectes. Tenim l’evidència que l’illa erma de l’Ascensió posseïa originàriament una mitja dotzena de plantes florents; tanmateix moltes hi han estat naturalitzades, com a Nova Zelanda i a qualsevol altra illa oceànica que hom pugui esmentar. Hi ha raons per a creure que, a Santa Helena, les plantes i els animals naturalitzats han exterminat més o menys moltes produccions natives. El qui admeti la doctrina de la creació de cada espècie separada admetrà que un nombre suficient dels animals i de les plantes més ben adaptats no foren creats a les illes oceàniques, i que l’home, involuntàriament, les ha poblades, a partir de provinences diverses, molt més enterament i perfecta que no pas la naturalesa.

Encara que en les illes oceàniques el nombre de menes d’habitants és escàs, la proporció d’espècies endèmiques (o sia les no trobades enlloc més del món) és sovint extremadament àmplia. Si comparem, per exemple, el nombre de mol·luscs terrestres endèmics de Madeira, o el dels ocells endèmics de l’arxipèlag de les Galápagos, amb el nombre que en trobem a qualsevol continent, i comparem aleshores l’àrea de les illes amb la del continent, ens adonarem que això és veritat. Aquest fet havia d’ésser esperat segons la meva teoria, perquè, com ja hem explicat, les espècies arribades ocasionalment després de llargs intervals de temps a una contrada nova i aïllada, i que han de competir-hi amb nous associats, són eminentment propenses a modificació, i produeixen sovint grups de descendents modificats. Però de cap manera no se segueix d’això que, perquè en una illa quasi totes les espècies d’una classe siguin peculiars, les d’una altra classe, o d’una altra secció de la mateixa classe, siguin peculiars. Aquesta diferència sembla dependre del fet que les espècies que no esdevenen modificades han immigrat amb facilitat i totes plegades, de manera que llurs relacions mútues no n’han estat gaire pertorbades. Així, a les illes Galápagos, gairebé qualsevol ocell terrestre hi és peculiar, mentre que només ho són dos dels onze ocells marins; i és obvi que els ocells marins poden arribar a aquestes illes més fàcilment que els terrestres. Les Bermudes, d’altra banda, que són si fa no fa a la mateixa distància de l’Amèrica del Nord que les Galápagos de l’Amèrica del Sud, i que tenen un sòl molt peculiar, no posseeixen ni un sol ocell terrestre endèmic. I sabem, per l’admirable relació de Mr. J. M. Jones sobre les Bermudes, que moltíssims ocells de l’Amèrica del Nord, durant llurs migracions anuals, visiten les illes de manera ocasional o periòdica. Madeira no posseeix cap ocell peculiar, i molts ocells europeus i africans hi són arrossegats pel vent cada any, segons els informes que em dóna Mr. E. V. Harcourt. Així aquestes illes de les Bermudes i Madeira han estat poblades per ocells que, durant llargs períodes, han lluitat entre si a llurs indrets d’origen i que han esdevingut adaptats l’un a l’altre; i, quan s’estableixen a llurs noves llars, cada mena hi conservarà, gràcies a les altres, l’espai i els hàbits propis, i per tant hi serà poc propensa a modificació. Madeira, a més, és habitada per un nombre prodigiós de mol·luscs terrestres peculiars, mentre que cap espècie de mol·lusc no queda limitada a les seves costes. Ara bé: encara que no sabem com es dispersen els mol·luscs, poden veure tanmateix que llurs ous o llurs larves, potser arrapats a algues marines o a fustes flotants, o als peus d’ocells camallargs, poden ésser transportats molt més fàcilment que els mol·luscs terrestres, a través de 300 o 400 milles de mar oberta. Els diferents ordres d’insectes de Madeira presenten en aparença fets anàlegs.

Les illes oceàniques són a vegades deficitàries de certes classes, i llurs places són ocupades aparentment pels altres habitants. A les illes Galápagos els rèptils, i a Nova Zelanda els ocells gegantins sense ales, ocupen el lloc dels mamífers. En les plantes de les illes Galápagos, el doctor Hooker ha demostrat que el nombre proporcional dels diversos ordres és molt diferent que el que hi ha arreu. Aitals casos són explicats generalment per les condicions físiques de les illes, però aquesta explicació em sembla força dubtosa. La facilitat d’immigració, crec, ha estat almenys tan important com la naturalesa de les condicions.

Molts petits fets remarcables poden ésser adduïts pel que fa als habitants de les illes remotes. Per exemple, en certes illes no habitades per mamífers, moltes de les plantes endèmiques tenen llavors amb magnífics ganxos; i tanmateix hi ha poques relacions més paleses que l’adaptació de les llavors ganxudes per al transport en la llana i el pelatge dels quadrúpedes.

Aquest cas no presenta cap dificultat en la meva teoria, perquè una llavor ganxuda podria ésser transportada a una illa per alguns altres mitjans; i la planta esdevé aleshores lleugerament modificada, però encara hi conserva les llavors ganxudes i forma així una espècie endèmica que té un apèndix inútil com qualsevol òrgan rudimentari, com, per exemple, les ales seques sota els èlitres soldats de molts escarabats insulars. De més a més, les illes posseeixen sovint arbres o arbusts pertanyents a ordres que fora d’allí inclouen només espècies herbàcies. Ara bé: els arbres, com ha demostrat Alphonse de Candolle, tenen en general, sigui quina en sigui la causa, àrees restringides. D’ací ve que els arbres no acostumin a assolir les illes oceàniques distants. I una planta herbàcia, encara que no tingui probabilitats de competir amb èxit i en alçada amb un arbre ben desenvolupat, guanya ràpidament avantatge quan s’estableix en una illa i ha de competir-hi només amb plantes herbàcies: creix més i més alta, fins a superar les altres plantes. Essent així, la selecció natural tendiria sovint a incrementar l’alçada de les plantes herbàcies quan creixen en una illa, sigui quin sigui l’ordre a què pertanyin, i així les convertiria de primer en arbusts i finalment en arbres.

Respecte a l’absència d’ordres sencers a les illes oceàniques, Bory St. Vincent observava fa molt de temps que els batracis (granotes, gripaus, tritons) no han estat trobats mai en cap de les moltes illes escampades pels grans oceans. M’he pres la feina de verificar aquesta afirmació i m’he adonat que és estrictament certa. M’han assegurat, emperò, que existeix una granota a les muntanyes de l’illa major de Nova Zelanda, però sospito que aquesta excepció (si la informació és correcta) pot ésser explicada per l’ajut de les glaciacions. Aquesta absència general de granotes, gripaus i tritons en tantes illes oceàniques no pot ésser explicada per llurs condicions físiques. Sembla certament que les illes són especialment escaients per a aquests animals; car les granotes han estat introduïdes a Madeira, a les Açores i a Maurici, i s’hi han multiplicat fins a esdevenir-hi una nosa. Però, puix que hom sap que aquests animals i llurs postes moren immediatament amb l’aigua de mar, podem adonar-nos, en opinió meva, que seria una gran dificultat de transportar-los a través de la mar, i per això no existeixen en cap illa oceànica. Però seria molt difícil, dins la teoria de la creació, d’explicar per què no foren creats allí.

Els mamífers ofereixen un altre cas semblant. He investigat curosament els viatges més antics, però no he finit encara la meva recerca; no hi he trobat tanmateix ni un sol exemple, lliure de dubtes, d’un mamífer terrestre (excloent-ne els animals domèstics que tenien els natius) que habités una illa situada a més de 300 milles d’un continent o d’una gran illa continental; i moltes illes situades a distàncies molt menors en són igualment mancades. Les illes Falkland, que estan habitades per una guineu semblant a un llop, apareixen gairebé com una excepció; però aquest grup no pot ésser considerat oceànic, car reposa damunt un banc continuat fins a la terra ferma; de més a més, els icebergs hi dugueren antigament terres fins a les costes occidentals, i pogueren haver-hi portat guineus, com s’esdevé tan sovint a les regions àrtiques. Hom no pot dir, emperò, que les illes petites no puguin tenir petits mamífers, perquè això passa en moltes parts del món i en illes molt petites si són properes al continent; i a penes si podríem esmentar una illa on els nostres petits quadrúpedes no hagin estat naturalitzats i no s’hagin multiplicat en gran manera. Hom no pot pas dir, partint de l’opinió ordinària de la creació, que no hi ha hagut temps per a la creació de mamífers. Moltes illes volcàniques són prou antigues, com ho mostren per l’enorme degradació que han sofert i per llurs estrats terciaris. També hi ha hagut temps per a la producció d’espècies endèmiques pertanyents a d’altres classes; i hom pensa que, als continents, els mamífers apareixen i desapareixen a un ritme més ràpid que d’altres animals inferiors. Encara que els mamífers terrestres no es trobin a les illes oceàniques, els mamífers aeris existeixen a gairebé cada illa. Nova Zelanda posseeix dues rates-pinyades no trobades enlloc del món. L’illa de Norfolk, l’arxipèlag de Viti, les illes Bonin, els arxipèlags de les Carolines i de les Mariannes, i Maurici, posseeixen en cada cas llurs rates-pinyades peculiars. Hom pot preguntar-se: ¿per què la suposada força creadora produí rates-pinyades i no pas d’altres mamífers a les illes remotes? Segons el meu parer, aquesta qüestió té resposta fàcil: perquè cap mamífer terrestre no pot ésser transportat a través d’un ampli espai de mar, però les rates-pinyades poden volar al seu damunt. Les rates-pinyades han estat vistes viatjant de dia i ben endins de l’oceà Atlàntic; i dues espècies nord-americanes visiten regularment o ocasional les Bermudes, a 600 milles de distància de la terra ferma. He sentit dir a Mr. Tomes, el qual ha estudiat especialment aquesta família, que moltes de les mateixes espècies tenen àrees d’extensió enormes, i hom en troba en continents i en illes molt llunyanes. Per això hem de suposar només que aitals espècies viatgeres han estat modificades a través de la selecció natural en llurs noves llars en relació amb llur nova posició, i podem comprendre la presència de rates-pinyades endèmiques a les illes, al costat de l’absència de tot mamífer terrestre.

A més de l’absència de mamífers terrestres en relació amb la llunyania de les illes respecte dels continents, també hi ha una relació, fins a un cert punt independent de la distància, entre la profunditat de la mar que separa una illa de la terra ferma veïna, i la presència en ambdues de la mateixa espècie de mamífers o d’espècies afins, en una condició més o menys modificada. Mr. Windsor Earl ha fet algunes observacions impressionants sobre aquest punt pel que fa al gran arxipèlag, que és travessat prop de les Cèlebes per un espai d’oceà profund. Aquest espai separa dues faunes molt distintes de mamífers. A cada banda d’aquell, les illes estan situades sobre bancs submarins de fondària moderada, i són habitades per quadrúpedes idèntics o estretament afins. No dubto que hi ha algunes anomalies en aquest gran arxipèlag, i resulta molt difícil de formar-se un judici en alguns casos, a causa de la possible naturalització de certs mamífers amb el concurs de l’home; però aviat tindrem moltes clarícies sobre la història natural d’aquest arxipèlag gràcies al zel admirable i a les recerques de Mr. Wallace. No he tingut temps fins ara de continuar aquest tema en d’altres parts del món; però, fins al punt on he arribat, la relació, en general, es manté bé. Veiem que la Gran Bretanya està separada d’Europa per un canal poc profund, i que els mamífers són els mateixos en ambdues bandes. Ens trobem amb fets anàlegs en moltes illes separades d’Austràlia per canals semblants. Les illes de les Índies Occidentals estan situades sobre un banc profundament submergit, a quasi mil braces de profunditat, i hi trobem formes americanes, però les espècies i àdhuc els gèneres són distints. Com que la magnitud de modificació depèn en tots els casos, fins a un cert grau, del temps transcorregut, i com que, durant els canvis de nivell, és obvi que les illes separades per canals poc profunds tenen més probabilitats d’haver estat unides amb continuïtat a la terra ferma, en un període recent, que no pas les illes separades per canals més profunds, podem comprendre la relació freqüent entre la fondària de la mar i el grau d’afinitat dels habitants mamífers d’illes amb aital veïnatge amb el continent, relació inexplicable en l’opinió dels actes independents de creació.

Totes les remarques precedents sobre els habitants de les illes oceàniques —és a dir, l’escassetat de menes, la riquesa de formes endèmiques de classes o de seccions de classes concretes, l’absència de grups sencers, com el dels batracis, i de mamífers terrestres malgrat la presència de les rates-pinyades aèries, les proporcions singulars de certs ordres de plantes, el desenvolupament de formes herbàcies en arbres, etc.— em sembla conciliar-se millor amb l’opinió que els mitjans ocasionals de transport han estat llargament eficaços en el llarg transcurs del temps, que no pas amb el parer que totes les nostres illes oceàniques estaven abans connectades per un seguit de terra amb el continent més pròxim; perquè, segons l’últim paper, la migració hauria estat probablement més completa; i, si la modificació hi fos admesa, totes les formes de vida haurien estat modificades més igualment, d’acord amb la importància capdavantera de la relació d’organisme a organisme.

No nego pas que hi ha moltes dificultats greus a comprendre com diversos dels habitants de les illes més remotes, tant si retenen encara la mateixa forma específica com si, estant modificats des de llur arribada, pogueren haver abastat llurs espais actuals. Però la probabilitat que hagin existit moltes illes, com a lloc d’aturada, de les quals no resta avui ni una despulla, no ha d’ésser gens negligida. Donaré ací un únic exemple d’un dels casos de dificultat. Quasi totes les illes oceàniques, àdhuc les més aïllades i petites, estan habitades per mol·luscs terrestres, generalment per espècies endèmiques, però a vegades per espècies trobades en d’altres indrets. El doctor August A. Gold ha presentat diversos casos interessants pel que fa als mol·luscs terrestres de les illes del Pacífic. Ara bé: és notori que els mol·luscs terrestres són morts fàcilment amb sal. Llurs ous, almenys els que he sotmès a prova, s’enfonsen en l’aigua de la mar i hi moren. Així i tot hi ha d’haver en opinió meva, alguns mitjans desconeguts però altament eficaços de transportar-los. ¿És que potser la cria nounada s’arrossega ocasionalment i s’adhereix als peus dels ocells que dormen a terra, i n’és transportada així? Se m’acudeix que els mol·luscs terrestres, quan hivernen i tenen un diafragma membranós a la boca de la closca, poden navegar en les clivelles de fustes flotants al llarg de braços de mar moderadament amples. I trobo que diverses espècies, en aquest estat, es mantingueren sense dany durant una immersió de set dies en aigua de mar. Un d’aquest mol·luscs era l’Helix pomatia; després d’aquest tractament tornà a hivernar i vaig ficar-lo en aigua de mar durant vint dies. Ho resistí perfectament. Com que aquesta espècie té un gruixut opercle calcari, l’hi vaig treure i, quan el mol·lusc en formà un de nou i membranós, el vaig submergir catorze dies en aigua de mar, i es reviscolà de bell nou i s’arrossegà; calen més experiments, emperò, sobre aquest punt.

El fet més colpidor i important per a nosaltres, respecte als habitants de les illes, és llur afinitat amb els de la terra ferma més pròxima, sense ésser de fet de la mateixa espècie. Hom pot aportar nombrosos exemples d’aquest fet. En donaré només un, referit a l’arxipèlag de les Galápagos, situat sota l’equador, entre les 500 i les 600 milles de distància de les costes de l’Amèrica del Sud. Allí, gairebé cada producte de la terra i de l’aigua duu el segell inconfusible del continent americà. Hi ha vint-i-sis ocells terrestres, i vint-i-cinc d’ells són classificats per Mr. Gould com a espècies distintes, i hom suposaria que foren creades allí. No obstant això, l’estreta afinitat de la majoria d’aquests ocells amb les espècies americanes resulta manifesta en cadascun dels caràcters, en els hàbits, els posats i els tons de veu. Així passa amb els altres animals i gairebé amb totes les plantes, com indica el doctor Hooker en la seva admirable memòria sobre la flora d’aquest arxipèlag. El naturalista, considerant els habitants d’aquestes illes volcàniques del Pacífic, distants alguns centenars de milles del continent, sent tanmateix que es troba en terra americana. ¿Per què és així? ¿Per què les espècies que hom suposa creades a l’arxipèlag de les Galápagos i enlloc més tenen una empremta tan clara d’afinitat amb les creades a Amèrica? No hi ha res en les condicions de vida, en la naturalesa geològica de les illes, en llur altura o clima o en les proporcions en què les diverses classes s’associen entre si, que s’assembli de prop a les condicions de la costa de l’Amèrica del Sud. De fet hi ha una dissemblança considerable en tots aquests aspectes. D’altra banda, hi ha un grau considerable de semblança en la naturalesa volcànica del sòl, en clima, alçada i mida entre les illes de l’arxipèlag de les Galápagos i les del Cap Verd. Però quina absoluta diferència en llurs habitants! Els habitants de les illes del Cap Verd estan relacionats amb els de l’Àfrica, com els de les Galápagos amb els d’Amèrica. Crec que aquest gran fet no rep cap mena d’explicació segons l’opinió comuna de la creació independent; mentre que, segons l’opinió mantinguda ací, és obvi que les illes Galápagos són adequades per a rebre colonitzadors d’Amèrica, per mitjans ocasionals de transport o per una terra contínua en temps anteriors; i que les illes del Cap Verd ho són respecte a l’Àfrica, i que aitals colonitzadors són propensos a modificacions, tot palesant el principi de l’herència llur lloc de naixença original.

Poden ésser exposats molts fets anàlegs: hi ha certament una regla quasi universal segons la qual les produccions endèmiques de les illes es relacionen amb les del continent més pròxim o d’altres illes properes. Les excepcions són poques, i hom pot explicar-ne la majoria. Així les plantes de la Terra de Kerguelen, tot i trobar-se més a prop de l’Àfrica que d’Amèrica, es relacionen molt de prop amb les americanes, pel que sabem per la descripció del doctor Hooker. L’anomalia desapareix, emperò, pel parer que aquestes illes han estat poblades principalment per llavors dutes amb pedres i terra pels icebergs arrossegats pels corrents predominants. Nova Zelanda, en les seves plantes endèmiques, està molt més relacionada amb Austràlia, la terra ferma més pròxima, que amb qualsevol altra regió. I això era d’esperar; però també està relacionada clarament amb l’Amèrica del Sud, que, tot i ésser el continent que segueix en proximitat, és tan enormement remot que el fet esdevé una anomalia. Però aquesta dificultat gairebé desapareix segons l’opinió que Nova Zelanda, l’Amèrica del Sud i d’altres terres australs foren poblades parcialment, fa molt de temps, des de punts aproximadament intermedis encara que distants, és a dir, des de les illes antàrtiques, quan aquestes eren revestides de vegetació, abans del començ del període glacial. L’afinitat —que, encara que feble, m’assegura el doctor Hooker que és real— entre la flora de la part sud-occidental d’Austràlia i la del cap de Bona Esperança, és un cas molt més remarcable i inexplicable fins avui. Però aquesta afinitat es limita a les plantes, i no dubto que serà explicada algun dia.

La llei que fa que els habitants d’un arxipèlag, encara que específicament distints, siguin estretament afins als del continent més pròxim, la veiem a vegades presentada a petita escala, encara que de la manera més interessant, dins els límits del mateix arxipèlag. Així les diverses illes de l’arxipèlag de les Galápagos estan habitades, com he demostrat en un altre lloc, d’una manera ben meravellosa, per espècies molt properament relacionades; de manera que els habitants de cada illa separada, encara que en majoria distints, estan relacionats entre si en un grau incomparablement més estret que amb els habitants de qualsevol altra part del món. I això és justament el que calia esperar segons la meva opinió, car les illes estan situades tan a prop les unes de les altres que deuen haver rebut immigrants, gairebé del cert, del mateix indret original, o bé l’una de l’altra. Però aquesta dissemblança entre els habitants endèmics de les illes pot ésser utilitzada com a argument contra les meves opinions; car hom pot preguntar com ha estat que en les diverses illes situades a abast de vista entre si, i que tenen la mateixa naturalesa geològica, la mateixa alçada, el mateix clima, etc., molts dels immigrats hi hagin estat modificats diferentment, encara que només en un grau lleuger. Durant molt de temps això sembla una gran dificultat; però aquesta sorgeix en la seva major part de l’error profundament arrelat de considerar les condicions físiques d’un país com la cosa més important per als seus habitants; per contra, resulta indiscutible, penso, que la naturalesa dels altres habitants amb els quals cadascun ha de competir és un element d’èxit almenys tan important, i generalment molt més important. Ara bé: si considerem aquells habitants de l’arxipèlag de les Galápagos que han estat trobats en d’altres parts del món, hi veiem una considerable magnitud de diferència a les diverses illes (deixant a part de moment les espècies endèmiques, que no poden ésser incloses ací amb propietat, car les considerem com si haguessin estat modificades des de llur arribada). Aquesta diferència era certament d’esperar des de l’opinió que les illes havien estat poblades per mitjans ocasionals de transport; per exemple, una llavor d’una planta portada a una illa, i la d’una altra planta a una altra illa. Per això quan, en temps passats, un immigrant s’establí en una o més de les illes, o quan s’estengué més tard de l’una a l’altra, degué estar exposat sens dubte a condicions de vida diferents en les diferents illes, per tal com havia de competir-hi amb diferents conjunts d’organismes. Una planta, posem per cas, trobaria el terreny més apropiat més perfectament ocupat per plantes distintes en una illa que en una altra, i hi estaria exposada als atacs d’enemics una mica diferents. Si variava aleshores, la selecció natural afavoriria probablement diferents varietats a les diferents illes. Algunes espècies, emperò, podien estendre’s i retenir el mateix caràcter dintre el grup, tal com veiem als continents, on algunes espècies s’estenen àmpliament i resten essent les mateixes.

El fet realment sorprenent en aquest cas de l’arxipèlag de les Galápagos, i en grau menor en alguns exemples anàlegs, és que les noves espècies formades en les illes separades no s’han estès amb rapidesa a les altres illes. Però les illes, encara que situades a la vista l’una de l’altra, estan separades per braços de mar profunds, en la majoria dels casos més amples que el canal de la Mànega, i no hi ha raó per a suposar que en temps anteriors tinguessin una unió contínua. Els corrents de la mar són ràpids i arrossegadors a través de l’arxipèlag, i els temporals de vent hi són extraordinàriament rars; de manera que les illes estan molt més separades entre si de manera més efectiva que no sembla sobre el mapa. Malgrat tot, moltíssimes espècies, tant les que hom troba en d’altres parts del món com les que hom troba limitades a l’arxipèlag, són comunes a diverses illes, i podem deduir de certs fets que aquestes s’han estès probablement d’una illa a les altres. Però penso que adoptem sovint un parer erroni sobre la probabilitat que les espècies estretament afins envaeixen llurs territoris respectius quan disposen de comunicació lliure. No hi ha dubte que si una espècie té algun avantatge qualsevol sobre una altra, voldrà suplantar-la del tot o en part en un període de temps molt breu. Però si ambdues estan igualment ben dotades per a llurs propis llocs en la naturalesa, ambdues mantindran probablement els llocs propis i es conservaran separades per un temps gairebé indefinit. Com que estem familiaritzats amb el fet que moltes espècies, naturalitzades per obra de l’home, s’han estès amb rapidesa astoradora sobre nous països, podem deduir que la majoria de les espècies pot escampar-se així; però hauríem de recordar que les formes que esdevenen naturalitzades en nous països no són en general estretament afins als habitants aborígens, ans són espècies molt distintes, pertanyents en una àmplia proporció de casos, com indicà Alphonse de Candolle, a gèneres distints. A l’arxipèlag de les Galápagos, àdhuc molts dels ocells, encara que tan ben adaptats a volar d’illa a illa, són distints en cadascuna. També hi ha tres espècies estretament afins de l’ocell anomenat Mimus, confinada cadascuna en la seva pròpia illa. Ara bé: suposem que el Mimus de l’illa Chatham sigui dut pel vent a l’illa Charles, que té el seu propi Mimus. ¿Per què reeixiria a establir-s’hi? Podem deduir amb seguretat que l’illa Charles està ben poblada amb les seves pròpies espècies, perquè cada any hi ponen més ous dels que poden ésser criats. I podem inferir que el Mimus peculiar de l’illa Charles està almenys tan ben dotat per a la seva llar com l’altra espècie peculiar ho està a l’illa Chatham. Sir C. Lyell i Mr. Wollaston m’han comunicat un fet remarcable en relació amb aquest tema; és a dir, que Madeira i la illeta adjunta de Porto Santo posseeixen molts mol·luscs terrestres distints però representatius, alguns dels quals viuen a les escletxes de les pedres; i, encara que grans quantitats de pedra són transportades anualment de Porto Santo a Madeira, aquesta darrera illa no ha estat tanmateix colonitzada per les espècies de Porto Santo. Malgrat tot, ambdues illes han estat colonitzades per alguns mol·luscs terrestres europeus, que no dubto que tenen algun avantatge sobre les espècies indígenes. A partir d’aquestes consideracions, penso que no ens hem de meravellar gaire perquè les espècies endèmiques i representatives que habiten diverses illes de l’arxipèlag de les Galápagos no s’hagin estès massivament d’illa a illa. En molts d’altres exemples, com en les diverses contrades del mateix continent, l’ocupació prèvia ha fet probablement un paper important per a impedir l’entrebarreja d’espècies sota les mateixes condicions de vida. Així, el sud-est i el sud-oest d’Austràlia tenen gairebé les mateixes condicions físiques, i estan units per terra contínua, però estan habitats per un gran nombre de mamífers, ocells i plantes distints.

El principi que determina el caràcter general de la fauna i la flora de les illes oceàniques, és a dir, que els habitants, quan no són idènticament els mateixos, estan evidentment relacionats amb els habitants d’aquella regió d’on poden provenir amb més facilitat els colonitzadors —colonitzadors que després han esdevingut modificats i més ben dotats per a llur noves llars—, és de la més àmplia aplicació en la naturalesa. Veiem això en cada muntanya, en cada llac, en cada aiguamoll. Perquè les espècies alpines —llevat del cas que les mateixes formes, sobretot plantes, s’hagin estès molt pel món durant la darrera època glacial—, estan relacionades amb les de les planes circumdants. Així tenim a l’Amèrica del Sud picaflors alpins, rosegadors alpins, plantes alpines, etc., tots ells de formes estrictament americanes; i és obvi que una muntanya, quan començà a aixecar-se a poc a poc, devia ésser colonitzada naturalment des de les planes dels voltants. Així passa amb els habitants de llacs i aiguamolls, deixant a part la mesura en què una gran facilitat de transport hagi donat les mateixes formes al món sencer. Veiem aquest mateix principi en els animals cecs que habiten les coves d’Amèrica i d’Europa. D’altres fets anàlegs poden ésser adduïts. I crec que, d’una manera universal, trobarem com un fet cert que en dues regions qualssevol, àdhuc molt distants, on hi hagi moltes espècies estretament afins i representatives, hom hi trobarà igualment algunes espècies idèntiques que demostraran, d’acord amb l’opinió procedent, que hi hagué en un període anterior una comunicació o una migració entre les dues regions. I allí on hi ha moltes espècies estretament afins, hom trobarà moltes formes que alguns naturalistes classifiquen com a espècies distintes i alguns altres com a varietats. Aquestes formes dubtoses ens mostren els passos del procés de modificació.

Aquesta relació entre el poder i l’extensió de la migració d’una espècie, tant en els temps presents com en algun període anterior sota condicions físiques distintes, i l’existència d’altres espècies afins a ella en punts remots del món, és assenyalada per un altre camí més general. Mr. Gould m’observà fa temps que, en aquells gèneres d’ocells que s’estenen per tot el món, moltes de les espècies tenen àrees molt extenses. Difícilment puc dubtar que aquesta regla és certa en general, per bé que seria difícil de provar. Entre els mamífers, la veiem exposada de manera impressionant en les rates-pinyades, i en menor grau en els fèlids i els cànids. Ens n’adonem tot comparant la distribució de les papallones i dels escarabats. Així s’esdevé amb la majoria de les produccions d’aigua dolça, on tants gèneres s’estenen pel món i tantes espècies individuals tenen àrees enormes. Això no vol dir que, en un gènere d’extensió mundial, totes les espècies tinguin una àrea àmplia, ni tan sols que s’estenguin per terme mitjà amb gran amplitud; sinó solament que algunes de les espècies s’estenen molt àmpliament. Perquè la facilitat amb què les noves espècies d’extensió mundial varien i són origen de formes noves determina de sobres llur extensió en mitjana. Per exemple, dues varietats de la mateixa espècie habiten Amèrica i Europa, i l’espècie té així una àrea immensa; però, si la variació hagués estat una mica més gran, les dues varietats serien classificades com a espècies distintes, i l’àrea comuna en resultaria reduïda en gran manera. Encara volem dir menys que les espècies que tenen aparentment una gran capacitat de travessar barreres i d’estendre’s àmpliament, com en el cas de certs ocells d’ales poderoses, tinguin necessàriament una àrea àmplia; car no hem d’oblidar que estendre’s amb amplitud implica no sols el poder de travessar barreres, sinó també el poder més important de sortir victoriós, en països distants, en la lluita per la vida amb els rivals forans. Però, segons l’opinió que totes les espècies d’un gènere descendeixen d’un pare únic, per bé que ara estiguin distribuïdes pels punts més remots del món, hem d’adonar-nos, i crec que ens n’adonem com a regla general, que almenys algunes de les espècies s’estenen molt àmpliament; perquè cal que el progenitor no modificat s’estengui amb amplitud, tot sofrint modificacions durant llur difusió, i se situï sota condicions diverses, favorables a la conversió de la seva descendència en noves varietats, de primer, i en noves espècies, al capdavall.

En considerar l’àmplia distribució de certs gèneres, hem de tenir present que alguns són molt antics i embranquen des d’un progenitor comú d’una època remota; de manera que, en semblants casos, hi ha hagut temps sobrer per a grans canvis climàtics i geogràfics i per a accidents de transport; i, en conseqüència, per a la migració d’algunes de les espècies a totes les parts dels món, on han d’haver esdevingut lleugerament modificades en relació amb llurs noves condicions. Hi ha algunes raons, també, per a creure per evidència geològica que els organismes inferiors en l’escala pertanyents a cadascuna de les grans classes canvien generalment a un ritme més lent que no pas les formes superiors; i, per tant, les formes inferiors tenen millors probabilitats d’estendre’s àmpliament i de retenir encara el mateix caràcter específic. Aquest fet, unit al d’ésser les llavors i els ous de moltes formes inferiors molt petits i ben dotats per al transport a distància, explica probablement una llei observada de fa temps, i que darrerament ha estat discutida per Alphonse de Candolle, de manera admirable, pel que fa a les plantes: és a dir que, com més inferior és el grup d’organismes, més àmpliament és susceptible d’estendre’s.

Les relacions que acabem de discutir —és a saber: que els organismes inferiors i de canvi lent s’estenen més àmpliament que els superiors; que algunes de les espècies de gèneres d’extensió àmplia s’estenen àmpliameent, també, elles mateixes; fets com la relació de les espècies alpines, lacustres i d’aiguamoll (llevat de les excepcions ja especificades) amb les de les planes i les terres seques circumdants, encara que els medis siguin tan diferents; la relació molt estreta de les distintes espècies que habiten les illetes del mateix arxipèlag; i, especialment, la relació colpidora entre els habitants de tot un arxipèlag o de tota una illa amb els de la terra ferma més pròxima— resulten, penso, del tot inexplicables segons l’opinió ordinària de la creació independent de cada espècie, però són explicables segons l’opinió de la colonització des de l’indret més proper i més amatent, unida a la modificació subsegüent i a la millor adaptació dels colonitzadors a llurs noves llars.

Resum del capítol present i de l’anterior

En aquests capítols m’he esmerçat a demostrar que no són pas insuperables les dificultats de creure que tots els individus de la mateixa espècie, establerts onsevulla, han descendit dels mateixos pares. Per a això cal fer-se el càrrec degut de la nostra ignorància sobre els efectes complets de tots els canvis de clima i de nivell de la terra, que s’han produït certament dins el període modern, i d’altres canvis semblants que poden haver-se produït dintre el mateix període. Si recordem la nostra ignorància respecte als molts i curiosos mitjans de transport ocasional (un tema que a penes ha estat experimentat com cal); i tenim en compte que sovint pot haver-se estès una espècie, contínuament, per una àrea àmplia, i extingit en zones intermèdies, som portats a aquesta conclusió —a la qual han arribat molts naturalistes sota la designació de centres únics de creació— per algunes consideracions generals, especialment per la importància de les barreres i per la distribució analògica de subgèneres, gèneres i famílies.

Pel que fa a les espècies distintes del mateix gènere, que segons la meva teoria s’han propagat a partir d’un origen comú, no crec que les dificultats siguin insuperables si ens fem cabal com abans de la nostra ignorància, i si recordem que algunes formes de vida canvien ben a poc a poc, de manera que cal concedir períodes enormes de temps per a llur migració; encara que les dificultats siguin sovint molt greus en aquest cas i en el dels individus de la mateixa espècie.

Per tal d’exemplificar els efectes dels canvis climàtics en la distribució, he intentat d’assenyalar com ha estat d’important la influència del darrer període glacial, que estic profundament convençut que afectà alhora el món sencer, o almenys grans llenques meridionals. Per tal de demostrar com són de diversificats els mitjans de transport ocasional, he discutit amb certa extensió els mitjans de dispersió de les produccions d’aigua dolça.

Si les dificultats no són insuperables per a admetre que, en el llarg transcurs del temps, els individus de la mateixa espècie, així com les espècies afins, han procedit d’un sol origen, aleshores penso que tots els fets cabdals de la distribució geogràfica són explicables per la teoria de la migració (generalment de les formes de vida més dominants), al costat de la modificació subsegüent i de la multiplicació de noves formes. Podem comprendre així la gran importància de les barreres, de terra o d’aigua, que separen les nostres diverses províncies zoològiques i botàniques. Podem comprendre així la localització de subgèneres, gèneres i famílies, i com és que, en diferents latituds, per exemple a l’Amèrica del Sud, els habitants dels plans i de les muntanyes, dels boscos, dels aiguamolls i dels deserts, estiguin relligats entre si per l’afinitat, de manera tan misteriosa, i es relliguin també als éssers extingits que habitaren abans el mateix continent. Tenint present que les relacions mútues d’organisme a organisme són de la major importància, podem veure per què dues àrees que tenen si fa no fa les mateixes condicions físiques són habitades sovint per formes de vida molt diferents. Segons la durada de temps transcorregut des que els nous habitants entraren en la regió; segons la naturalesa de la comunicació que permetia d’entrar certes formes i no d’altres, en nombres majors o menors; segons que els que entraven entaulessin o no una competència més o menys directa l’un amb l’altre o amb els aborígens; i segons que els immigrants fossin capaços de variar més o menys ràpidament, se seguirien en diferents regions, amb independència de llurs condicions físiques, condicions de vida infinitament diversificades —hi hauria una magnitud quasi il·limitada d’acció i de reacció orgàniques—, i hauríem de trobar, com trobem, alguns éssers molt modificats, i d’altres tot just poc —alguns de desenvolupats amb gran força, d’altres d’existents en nombres reduïts— en les diferents gran províncies geogràfiques del món.

Segons aquests mateixos principis podem comprendre, com he intentat de demostrar, per què les illes oceàniques tindrien pocs habitants, però un gran nombre d’aquests serien endèmics o peculiars; i per què, en relació amb els mitjans de migració, un grup d’éssers, àdhuc dintre la mateixa classe, tindria totes les seves espècies amb caràcter endèmic, i un altre grup tindria totes les seves espècies comunes a d’altres parts del món. Podem veure per què grups sencers d’organismes, com els batracis i els mamífers terrestres, estan absents de les illes oceàniques, mentre que les illes més isolades posseeixen llurs pròpies espècies peculiars de mamífers aeris o rates-pinyades. Podem veure per què hi ha alguna relació entre la presència de mamífers, de condició més o menys modificada, i la profunditat de la mar entre l’illa i la terra ferma. Podem veure clarament per què tots els habitants d’un arxipèlag, encara que específicament distints en les diverses fletes, estan estretament relacionats els uns amb els altres, i també estan relacionats, però menys properament, amb aquells del continent més pròxim o d’un altre origen d’on procedeixen probablement els immigrants. Podem veure per què en dues àrees, per bé que distants l’una de l’altra, hi ha una correlació en la presència d’espècies idèntiques, de varietats, d’espècies dubtoses, i d’espècies distintes però representatives.

Com insistia sovint el difunt Edward Forbes, hi ha un paral·lelisme colpidor en les lleis de vida a través del temps i de l’espai: les lleis que governen la successió de formes en els temps passats eren gairebé les mateixes que governen en el temps present les diferències en les àrees diferents.

Veiem això en molts fets. La durada d’una espècie i de cada grup d’espècies és contínua en el temps; car les excepcions a la regla són tan escasses, que poden ésser ben atribuïdes al fet que no hem descobert encara, en un dipòsit intermedi, les formes que en són absents, però que existeixen més amunt o més avall. Així, en l’espai hi ha certament la regla general que l’àrea habitada per una sola espècie, o per un grup d’espècies, és contínua; i les excepcions, que no són rares, poden, com he tractat de demostrar, ésser explicades per migració en algun període anterior, sota condicions diferents, o per mitjans ocasionals de transport, i perquè les espècies s’han extingit en els trams intermedis. Tant en el temps com en l’espai, espècies i grups d’espècies tenen llurs punts de desenvolupament màxim. Els grups d’espècies, pertanyents tant a un cert període de temps com a una certa àrea, es caracteritzen sovint per uns trets comuns insignificants, com la conformació o el color. Considerant la llarga successió de les edats, així com les províncies distants a través del món, trobem que molts organismes difereixen poc, mentre que d’altres que pertanyen a una classe diferent, o a un ordre diferent, o àdhuc solament a una família diferent del mateix ordre, difereixen en gran manera. Tant en el temps com en l’espai, els membres inferiors de cada classe canvien generalment menys que els superiors; hi ha tanmateix, en ambdós casos, excepcions a la regla. Segons la meva teoria, aquestes relacions diverses a través de l’espai i del temps resulten intel·ligibles; perquè si considerem les formes de vida que han canviat durant edats successives dintre la mateixa part del món, o bé aquelles que han canviat després d’haver migrat a parts distants, veurem que en ambdós casos les formes dintre de cada classe estan connectades pel mateix vincle de generació ordinària; i com més de prop es relacionen consanguíniament les dues formes, més properes restaran generalment l’una de l’altra en el temps i en l’espai. En ambdós casos, les lleis de la variació han estat les mateixes, i les modificacions han estat acumulades pel mateix poder de selecció natural.





XIII


AFINITATS MÚTUES DELS ÉSSERS ORGÀNICS: MORFOLOGIA. EMBRIOLOGIA. ÒRGANS RUDIMENTARIS

Classificació: grups subordinats a grups — Sistema natural — Regles i dificultats en la classificació, explicades per la teoria de descendència amb modificació — Classificació de varietats — La descendència és utilitzada sempre en la classificació — Caràcters analògics o d’adaptació — Afinitats generals, complexes i radials — L’extinció separa i defineix els grups — Morfologia: entre membres de la mateixa classe, entre parts del mateix individu — Embriologia: les seves lleis són explicades per variacions que no s’esdevenen a una edat primerenca, i que s’hereten a l’edat corresponent —Òrgans rudimentaris: explicació de llur origen — Resum

Hom s’adona que tots els éssers orgànics, des de l’albada de la vida, s’assemblen els uns als altres en graus de descendència, de manera que poden ésser classificats en grups subordinats els uns dels altres. Aquesta classificació no és, evidentment, arbitrària com l’agrupació d’estrelles en constel·lacions. L’existència de grups hauria tingut un significat senzill si un grup hagués estat preparat exclusivament per a habitar la terra, i un altre l’aigua; un per a alimentar-se de carn, i un altre de matèria vegetal, i així successivament. Però en la naturalesa el cas és àmpliament diferent; puix que és notori de quina manera més comuna els membres d’àdhuc el mateix subgrup tenen hàbits diferents. He tractat de demostrar, en els nostres capítols segon i quart sobre variació i sobre selecció natural, que el que s’estén àmpliament és el molt difós i el comú, i que l’espècie dominant pertanyent al gènere més gran és la que varia més. Les varietats, o espècies incipients, produïdes així, es converteixen al final, crec, en espècies noves i distintes; i aquestes, pel principi de l’herència, tendeixen a produir d’altres espècies noves i dominants. En conseqüència, els grups que són ara grans, i que en general inclouen moltes espècies dominants, tendeixen a continuar creixent de mida indefinidament. He intentat després de mostrar que, pel fet que els descendents variants de cada espècie tracten d’ocupar tantes places diferents com sigui possible en l’economia de la naturalesa, llurs caràcters tenen una tendència constant a divergir. Aquesta conclusió rebia suport en mirar la gran diversitat de formes de vida, que entren en la competició més propera en qualsevol àrea petita, i en considerar certs fets de la naturalització.

He intentat, també, de mostrar que les formes que creixen en nombre i divergeixen en caràcter tenen una tendència constant a suplantar i a exterminar les formes menys divergents, menys millorades i precedents. Demano al lector que torni al diagrama que il·lustra l’acció, com fou explicat anteriorment, d’aquests principis diversos; i veurà que el resultat inevitable és que els descendents modificats que provenen d’un progenitor esdevenen fragmentats en grups subordinats a grups. En el diagrama, cada lletra de la línia superior pot representar un gènere que inclou diverses espècies; i tots els gèneres d’aquesta línia formen plegats una classe, puix que tots han descendit d’un progenitor antic però invisible, i, en conseqüència, han heretat quelcom en comú. Però els tres gèneres de mà esquerra tenen molt en comú, pel mateix principi, i formen una subfamília, distinta de la que inclou els següents dos gèneres a la dreta dels primers, que divergiren d’un progenitor comú al pis cinquè de descendència. Aquests cinc gèneres tenen també molt en comú, encara que menys; i formen una família distinta de la que inclou els tres gèneres d’encara més a la dreta, els quals divergiren en un període encara més primerenc. I tots aquests gèneres, descendents d’A, formen un ordre distint dels gèneres descendents d’I. De manera que tenim ací moltes espècies descendents d’un sol progenitor agrupades en gèneres; i els gèneres estan inclosos o se subordinen a subfamílies, famílies i ordres, que s’uneixen tots en una classe. Així, doncs, en la història natural, el gran fet de la subordinació de grup a grup —la qual no sempre ens colpeix prou, a causa de la seva familiaritat— està plenament explicat en el meu judici.

Els naturalistes tracten d’ordenar les espècies, els gèneres i les famílies de cada classe en el que hom anomena sistema natural. Però, ¿què vol dir aquest sistema? Alguns autors el consideren simplement com un esquema per a ordenar plegats aquells objectes vivents que són més semblants, i per a separar aquells que són més dissemblants; o com un mitjà artificial per a enunciar, de la manera més breu possible, proposicions generals, és a dir, donar amb una frase, posem per cas, els caràcters comuns a tots els mamífers, amb una altra els comuns a tots els carnívors, amb una altra els comuns al gènere gos; i, aleshores, tot afegint-hi una sola frase, hom dóna una descripció completa de cada mena de gos. La ingenuïtat i la utilitat d’aquest sistema són indiscutibles. Però molts naturalistes creuen que sistema natural significa quelcom més. Creuen que revela el pla del Creador. Però a mi em sembla que així no afegim pas res al nostre coneixement si no especifiquem què vol dir pla del Creador: si ordre en el temps, o en l’espai, o què més. Aitals expressions, com la famosa de Lionné —i hi topem sovint en una forma més o menys amagada— que els caràcters no fan el gènere ans el gènere dóna els caràcters, semblen implicar que hom inclou en la nostra classificació quelcom més que la mera semblança. Crec que hi resta inclòs quelcom més, efectivament; i que la propinqüitat de descendència —l’única causa coneguda de semblança dels éssers orgànics—, és el lligam, amagat per graus diversos de modificació, que ens és revelat parcialment per les nostres classificacions.

Considerem ara les regles seguides per a la classificació, i les dificultats que hom troba segons el punt de vista que la classificació ens ofereix algun pla desconegut de creació, o bé és simplement un esquema per a enunciar proposicions generals i per a col·locar plegades les formes més semblants entre si. Hom podria pensar (i fou pensat en èpoques antigues) que aquelles parts de l’estructura que determinen els hàbits de vida i el lloc general de cada ésser en l’economia de la naturalesa serien de moltíssima importància per a la classificació. Res no pot ésser més fals. Ningú no considera que la semblança externa entre un dugong i una balena, entre una balena i un peix, entre una rata i una musaranya, tingui cap importància. Aquestes semblances, per bé que estan tan íntimament relacionades amb la vida de l’ésser, són classificades com a mers «caràcters analògics o d’adaptació»; però tornarem més endavant a la consideració d’aquestes semblances. Hom pot fins i tot exposar com una regla general que, com menys relacionada està una part qualsevol de l’organisme amb hàbits especials, més important esdevé per a la classificació. Posem un exemple. Owen, en parlar del dugong, diu: «Sempre he considerat que els òrgans generatius, pel fet d’ésser els que estan relacionats de manera més remota amb els hàbits i l’alimentació d’un animal, forneixen indicacions molt clares de les seves afinitats veritables. En les modificacions d’aquests òrgans, estem menys exposats a confondre un caràcter de mera adaptació amb un caràcter essencial». Igualment, en les plantes, com és de remarcable que els òrgans vegetatius, dels quals depèn tota llur vida, tinguin una significació escassa —excepte durant les primeres divisions principals—, mentre que els òrgans de reproducció, amb llur producte, la llavor, tinguin una importància cimera!

Per tant, quan classifiquem, no hem de confiar en les semblances de parts de l’organisme, per importants que siguin per a la benanança de l’ésser en relació al món exterior. És potser per aquesta causa que ha sorgit, en part, el fet que quasi tots els naturalistes posen l’èmfasi més gran en les semblances d’òrgans d’elevada importància vital o fisiològica. No hi ha dubte que aquesta opinió de la importància classificatòria dels òrgans que són importants, és vertadera en general, però no pas sempre. Però crec que llur importància classificatòria depèn de llur major constància al llarg de grups grans d’espècies; i aquesta constància depèn del fet que aquests òrgans han estat en general subjectes a menys canvi durant les adaptacions de les espècies a llurs condicions de vida. Que la mera importància fisiològica d’un òrgan no determina el seu valor classificatori queda gairebé demostrat per un fet: en els grups afins, en els quals tenim totes les raons per a creure que un mateix òrgan té gairebé el mateix valor fisiològic, el seu valor classificatori és àmpliament diferent. Cap naturalista no pot haver treballat sobre un grup qualsevol sense sentir-se colpit per aquest fet; i aquest ha estat reconegut de la manera més plena en els escrits de gairebé tots els autors. N’hi haurà prou amb citar l’autoritat més alta, Robert Brown, el qual, en parlar de certs òrgans de les proteàcies, diu que llur importància genèrica, «com la de totes llurs parts, és molt desigual i sembla totalment perduda en alguns casos, i no pas solament en aquesta sinó també, entenc, en tota família natural». Una altra vegada, en una altra obra, diu que els gèneres de les connaràcies «difereixen en el fet que tenen un o més ovaris, en la presència o absència d’albumen, en l’estivació imbricada o valvar. Qualsevol d’aquests caràcters per separat té sovint una importància més que genèrica, si bé, fins i tot quan els considerem plegats, semblen insuficients per a separar Cnestis de Connarus». Per a donar un exemple entre els insectes, les antenes d’una gran divisió dels himenòpters són d’estructura molt constant, tal com Westwood remarcà; en una altra divisió difereixen molt, i les diferències són d’un valor totalment subordinat en la classificació; i, així i tot, ningú no dirà probablement que les antenes tenen una importància fisiològica desigual en aquestes dues divisions del mateix ordre. Hom podria exposar qualsevol nombre de casos sobre la importància variant d’un mateix òrgan important, en el mateix grup d’éssers, pel que fa a la classificació.

Més encara: ningú no dirà que els òrgans rudimentaris o atrofiats tenen una alta importància fisiològica o vital; i no obstant això, els òrgans en aquesta condició són sovint, sens dubte, de gran valor per a la classificació. Ningú no discutirà que les dents rudimentàries de la mandíbula superior dels ruminants joves, i certs ossos rudimentaris de les potes, fan un gran servei en exhibir l’afinitat estreta entre els ruminants i els paquiderms. Robert Brown ha insistit fortament en el fet que les flors rudimentàries tenen la màxima importància per a la classificació de les gramínies.

Hom podria donar exemples nombrosos de caràcters derivats de parts que han d’ésser considerades d’una importància fisiològica molt insignificant, però que hom admet universalment que són molt útils per a la definició de grups sencers. Per exemple, si hi ha o no un passatge obert des dels narius o la boca, únic caràcter, segons Owen, que distingeix absolutament els peixos dels rèptils; la inflexió de l’angle de les mandíbules dels marsupials; la manera com estan plegades les ales dels insectes; el mer color de certes algues; la mera pubescència de parts de la flor, en les gramínies; la naturalesa de la cobertura dèrmica, si pèl o plomes, en els vertebrats. Penso que si l’ornitorinc hagués estat cobert per plomes en lloc de pèl, aquest caràcter extern i insignificant hauria estat considerat pels naturalistes tan important, en l’ajut per a determinar el grau d’afinitat d’aquesta criatura estranya amb els ocells i els rèptils, com ho seria una semblança en l’estructura de qualsevol òrgan intern i important.

La importància de caràcters fútils per a la classificació depèn sobretot del fet que estiguin correlacionats amb diversos altres caràcters de major o menor importància. El valor real d’un agregat de caràcters és molt evident en la història natural. D’ací que, tal com ha estat remarcat sovint, una espècie pot separar-se de les seves afins en diversos caràcters, tant d’importància fisiològica elevada com de prevalença quasi universal; i, malgrat tot, no ens deixa dubtes de com l’hem de classificar. D’ací que, també, hom s’ha adonat que una classificació basada en un sol caràcter, per important que sigui, ha fallat sempre; car no hi ha cap part de l’organisme universalment constant. Penso que la importància d’un agregat de caràcters, àdhuc quan cap d’ells no és important, explica per si mateixa l’afirmació de Linné que els caràcters no fan el gènere sinó que els gèneres fan els caràcters; puix que aquesta afirmació sembla basada en l’apreciació de molts punts de semblança insignificants, massa lleus per a ésser definits. Certes plantes, pertanyents a les malpighiàcies, tenen flors perfectes i atrofiades; en aquestes últimes, com A. de Jussieu remarcà, «la majoria dels caràcters propis de l’espècie, del gènere, de la família i de la classe, desapareixen i se’n riuen així de la nostra classificació». Però, àdhuc quan l’Aspicarpa va produir a França, durant diversos anys, solament flors atrofiades, que, d’una manera tan meravellosa, se separaven del tipus propi de l’ordre en diversos dels més importants punts de l’estructura, M. Richard s’adonà amb sagacitat, com Jussieu ho observa, que aquest gènere havia d’ésser retingut encara entre les malpighiàcies. Em sembla que aquest cas il·lustra bé l’esperit en el qual es basen a vegades, necessàriament, les nostres classificacions.

En la pràctica, quan els naturalistes treballen no es preocupen del valor fisiològic dels caràcters que usen per a definir un grup, o per a assenyalar qualsevol espècie particular. Si troben un caràcter gairebé uniforme, comú a un gran nombre de formes i no comú a unes altres, l’usen com un caràcter de gran valor; si és comú a algun nombre menor, l’usen com un caràcter de valor subordinat. Alguns naturalistes han confessat àmpliament que aquest principi és el vertader; i cap d’ells de manera més clara que l’excel·lent botànic Auguste St. Hilaire. Si hom troba certs caràcters correlacionats sempre amb d’altres, encara que no pugui ésser descobert un lligam aparent de relació entre ells, hom els dóna un valor especial. Per tal com en la majoria de grups d’animals hom troba òrgans importants quasi uniformes —com aquells per a propel·lir la sang, o per a airejar-la, o aquells per a propagar la raça—, hom els considera com a molt útils en la classificació; però en alguns grups d’animals, tots aquests òrgans vitals més importants ofereixen caràcters de valor totalment subordinat.

Podem veure per què els caràcters derivats de l’embrió haurien de tenir la mateixa importància que aquells que deriven de l’adult, puix que les nostres classificacions inclouen sens dubte totes les edats de cada espècie. Però no és pas gens obvi, segons l’opinió ordinària, per què l’estructura de l’embrió hauria d’ésser més important per a aquest propòsit que la de l’adult, que fa sola tot el seu paper en l’economia de la naturalesa. Malgrat això, aquells grans naturalistes, Milne Edwards i Agassiz, han argumentat fortament que els caràcters embrionaris són els més importants de tots per a la classificació dels animals; i hom ha admès molt generalment aquesta doctrina com a vertadera. El mateix fet és vàlid per a les plantes que floreixen, de les quals hom ha basat les dues divisions principals en caràcters derivats de l’embrió: en el nombre i posició de les fulles embrionàries o cotilèdons, i en la manera de desenvolupar-se la plúmula i la radícula. En la nostra discussió sobre embriologia, veurem per què aitals caràcters són tan valuosos des del punt de vista de classificació que inclou tàcitament la idea de descendència.

Les nostres classificacions estan sovint influenciades clarament per cadenes d’afinitats. Res no és més fàcil que definir un nombre de caràcters comuns a tots els ocells; però en el cas dels crustacis una aital definició ha estat impossible fins ara. Hi ha crustacis als extrems oposats de la sèrie i que tenen a penes un caràcter en comú; tot i que les espècies dels extrems, pel fet d’ésser clarament afins a d’altres, i aquestes encara a unes altres, i així successivament, són reconegudes com a pertanyents inequívocament a aquesta i no a cap altra classe dels articulats.

Hom ha usat sovint, per bé que potser amb no gaire lògica, la distribució geogràfica per a la classificació, més especialment en els grups molt grans de formes estretament afins. Temminck insisteix sobre la utilitat o àdhuc la necessitat d’aquesta pràctica en certs grups d’ocells; i diversos entomòlegs i botànics l’han seguida.

Finalment, respecte al valor comparatiu dels diversos grups d’espècies —tals com ordres, subordres, famílies, subfamílies i gèneres—, aquests semblen ésser gairebé arbitraris, almenys avui per avui. Diversos dels millors botànics, com Mr. Bentham i d’altres, han insistit fortament sobre llur valor arbitrari. Hom podria donar exemples entre els insectes i les plantes d’un grup de formes que de primer és classificat pels naturalistes pràctics solament com un gènere, i és elevat més endavant a la categoria d’una subfamília o família; i això no s’ha fet pas perquè investigacions posteriors hagin copsat importants diferències estructurals passades per alt al principi, sinó pel fet que hom descobrí posteriorment nombroses espècies afins amb graus de diferència lleugerament diferents.

Si no m’enganyo molt massa, totes les regles, ajudes i dificultats per a la classificació són explicades per l’opinió que el sistema natural està basat en la descendència amb modificació; que els caràcters que són considerats pels naturalistes com els que mostren afinitat autèntica entre dues o més espècies qualssevol són aquells que han estat heretats d’un progenitor comú i, fins ara, tota classificació vertadera és genealògica; que el lligam amagat que els naturalistes han estat cercant inconscientment no és algun pla de creació desconegut ni l’enunciació de proposicions generals amb el mer aplegament o la mera separació dels objectes més o menys semblants, sinó que és la comunitat de descendència.

Però he d’explicar més extensament el que penso. Crec que l’ordenació de grups dins de cada classe, amb la relació i subordinació mútues que calen, ha d’ésser estrictament genealògica per a ésser natural. Però la magnitud de diferència en les branques o els grups diversos pot diferir en gran mesura pel fet dels graus diferents de modificació que han patit, encara que són afins en un mateix grau a llur progenitor comú pels lligams de sang, i això és expressat per la classificació de les formes en gèneres, famílies, seccions o ordres diferents. El lector entendrà millor el que vull dir si torna al diagrama del capítol quart. Suposem que les lletres d’A fins a L representen gèneres afins que visqueren durant l’època siluriana i que havien descendit d’una espècie que existí en un període anterior desconegut. Les espècies d’aquests tres gèneres (A, F i I) han transmès descendents modificats fins al dia d’avui, representats pels quinze gèneres (a14 fins a z14) de la línia horitzontal superior. Ara bé, tots aquests descendents modificats d’una sola espècie estan representats com si tinguessin el mateix grau de relació sanguínia o de descendència. Hom els pot anomenar metafòricament cosins en el mateix grau de milionèsimes; si bé difereixen mútuament de manera àmplia i en graus diferents. Les formes descendents d’A, fragmentades ara en dues famílies, constitueixen un ordre distint que aquelles descendents d’I, fragmentades també en dues famílies. I ni les espècies existents descendents d’A poden ésser classificades en el mateix gènere que el progenitor A, ni aquelles descendents d’I amb el progenitor I. Però hom pot suposar que el gènere existent F14 ha estat només modificat lleugerament, i serà classificat amb el gènere progenitor F; de la mateixa manera que uns pocs éssers orgànics encara vivents pertanyen als gèneres silurians. O sia que la magnitud o valor de les diferències entre éssers orgànics, tots ells relacionats entre si en un mateix grau per lligams de sang, ha arribat a ésser àmpliament diferent. Malgrat això, llur ordenació genealògica roman estrictament vertadera, no solament avui dia, sinó en cada període successiu de descendència. Tots els descendents modificats d’A hauran heretat quelcom en comú de llur progenitor comú, i passarà el mateix amb tots els descendents d’I; i serà així amb cada branca subordinada de descendents, en cada període successiu. Si, emperò, preferim suposar que qualsevol dels descendents d’A o d’I ha estat tan modificat que ha perdut les traces dels progenitors de manera més o menys completa, en aquest cas el seu lloc dins de la classificació natural s’haurà perdut més o menys completament, com sembla que ha succeït a vegades amb organismes existents. Hom suposa que tots els descendents del gènere F han estat poc modificats al llarg de tota la línia de descendència i que formen un sol gènere. Però aquest gènere, encara que molt aïllat, ocuparà encara la seva posició intermèdia idònia; puix que F fou en origen intermedi en caràcter entre A i I, i els diversos gèneres descendents d’aquests dos gèneres hauran heretat llurs caràcters fins a un cert punt. Aquesta ordenació natural queda demostrada, en el grau que és possible de fer-ho en un paper, en el diagrama, però d’una manera massa simple. Si hom no hagués usat un diagrama ramificat i només haguessin estat escrits els noms dels grups en una sèrie lineal, hauria estat menys possible encara de donar una ordenació natural; i és notòriament impossible de representar en una sèrie, en una superfície plana, les afinitats que descobrim en la naturalesa entre els éssers del mateix grup. Així, doncs, segons l’opinió que mantinc, el sistema natural té una ordenació genealògica, com un arbre d’ascendència. Però els graus de modificació que han patit els diferents grups han d’ésser expressats tot classificant-los sota els anomenats gèneres, subfamílies, famílies, seccions, ordres i classes diferents.

Pot valer la pena d’il·lustrar aquest punt de vista de classificació prenent el cas dels llenguatges. Si posseíem un arbre d’ascendència perfecte de la humanitat, l’ordenació genealògica de les races de l’home forniria la classificació millor dels llenguatges diversos parlats avui arreu del món. I penso que si havíem d’incloure tots els llenguatges extingits i tots els dialectes intermedis i lentament canviants, aital ordenació seria l’única possible. No obstant això, podria ésser que algun llenguatge molt antic s’hagués alterat poc i hagués donat naixença a pocs llenguatges nous, mentre que d’altres (a causa de l’extensió i l’aïllament subsegüent, i a causa de l’estat de civilització de les diverses races que descendeixen d’una raça comuna) s’haguessin alterat molt i haguessin donat naixença a molts llenguatges i dialectes nous. Els diversos graus de diferència en els llenguatges del mateix tronc haurien d’ésser expressats per grups subordinats a grups. Però l’ordenació idònia, o àdhuc l’única possible, seria genealògica encara; i això seria estrictament natural, per tal com relligaria tots els llenguatges extingits i moderns per les afinitats més estretes, i donaria l’origen i la filiació de cada llengua.

Com a confirmació d’aquest punt de vista, donem un cop d’ull a la classificació de varietats, les quals hom creu o sap que descendeixen d’una espècie. Aquestes són agrupades sota les espècies, amb subvarietats sota les varietats; i amb les nostres produccions domèstiques són requerits diversos altres graus de diferència, tal com hem vist pel que fa als coloms. L’origen de l’existència de grups subordinats a grups és el mateix per a les varietats que per a les espècies, és a dir, la proximitat de descendència amb graus diversos de modificació. Hom segueix quasi les mateixes regles per a classificar varietats i per a classificar espècies. Hi ha autors que han insistit sobre la necessitat de classificar les varietats en un sistema natural en lloc d’un artificial. Estem advertits, posem per cas, de no classificar juntes dues varietats de pinya tropical només perquè llur fruit, per bé que és la part més important, sigui gairebé idèntic; ningú no posa plegats el nap suec i el comú, per bé que llurs arrels gruixudes i comestibles són tan semblants. Sigui quina sigui la part que hom troba més constant, és usada per a classificar les varietats. Així l’agrònom Marshall diu que en el bestiar boví les banyes són molt útils per a aquest propòsit, perquè són menys variables que la forma o el color del cos, etc.; mentre que en les ovelles les banyes són molt menys útils perquè són menys constants. En classificar varietats, entenc que si teníem un veritable arbre d’ascendència hom preferiria universalment una classificació genealògica, i alguns autors l’han intentada. Puix que podríem estar segurs que, si hi havia hagut més o menys modificació, el principi de l’herència mantindria plegades les formes que fossin afins en un nombre major de punts. En els coloms tumbler, tot i que algunes subvarietats difereixen de les altres pel caràcter important de tenir un bec més llarg, totes elles es mantenen plegades pel fet de tenir l’hàbit comú de fer tombarelles. Però la raça caracurta ha perdut gairebé o totalment aquest hàbit i, malgrat això, hom manté aquests tumblers en el mateix grup, sense cap raonament o judici sobre el tema, a causa d’una afinitat sanguínia i una semblança en alguns altres aspectes. Penso que si hom podia provar que els hotentots havien descendit dels negres, serien classificats sota el grup dels negres, per molt que diferissin dels negres en el color i en d’altres caràcters importants.

Pel que fa a les espècies en estat natural, tot naturalista ha usat de fet la descendència en la seva classificació; puix que inclou en el grau més inferior, el d’una espècie, ambdós sexes. I tot naturalista sap que aquests difereixen a vegades enormement en els caràcters més importants: hom pot enunciar a penes un sol fet en comú dels mascles i dels hermafrodites adults de certs cirrípedes, i, no obstant això, ningú no somia a separar-los. El naturalista inclou en una espècie les fases larvals diverses del mateix individu, per molt que difereixin entre elles i de l’adult; de la mateixa manera que inclou les anomenades generacions alternades de Steenstrup, les quals només poden ésser considerades com el mateix individu en un sentit tècnic. Hi inclou monstres; hi inclou varietats no solament perquè s’assemblen molt a la forma-mare, sinó perquè en descendeixen. El qui creu que la primavera de muntanya descendeix de la primavera vera o a la inversa, les classifica plegades com una sola espècie, i en dóna una sola definició. Tan bon punt hom va saber que les tres formes orquidàcies (Monochantus, Manthus i Catasetum), que havien estat prèviament classificades com a tres gèneres distints, es produïen a vegades en la mateixa espiga, foren incloses immediatament en una sola espècie. Però hom pot preguntar bé: ¿què hauríem de fer si pogués ésser provat que una espècie de cangur havia estat produïda, per un llarg camí de modificació, d’un ós? ¿Hauríem de classificar aquesta espècie amb els óssos? ¿Què hauríem de fer amb les altres espècies? La suposició és absurda, sens dubte; i jo podria respondre per l’argumentum ad hominem, i preguntar: ¿Què hauria de fer si veiés un cangur perfecte sortint de l’úter d’un ós? D’acord amb tota l’analogia seria classificat amb els óssos; però, aleshores, és segur que totes les altres espècies de la família cangur haurien d’ésser classificades sota el gènere ós. El cas sencer és absurd; car allí on hi ha hagut descendència pròxima en comú, hi haurà certament semblança propera o afinitat.

Puix que hom ha usat universalment la descendència per a classificar plegats els individus de la mateixa espècie —encara que els mascles, les femelles, i les larves són a vegades extremadament diferents—; i puix que hom l’ha usada per a classificar varietats que han patit un cert, i a vegades considerable, grau de modificació, ¿no podria aquest mateix element de descendència haver estat usat de manera inconscient per a agrupar les espècies sota els gèneres, i els gèneres sota grups més grans, per bé que en aquests casos el grau de modificació ha estat més gran i aquesta ha trigat més a completar-se? Així, doncs, crec que ha estat usat inconscientment, i només així puc entendre les diverses regles i guies seguides pels nostres millors sistematitzadors. No tenim cap arbre d’ascendència escrit; hem de refer la comunitat de descendència per les semblances de tota mena. Per tant, triem els caràcters que, fins on podem jutjar-ho, són els menys propensos a haver estat modificats en relació amb les condicions de vida a les quals cada espècie ha estat exposada recentment. Segons aquesta opinió, les estructures rudimentàries són tan bones, i a vegades fins i tot més bones, com d’altres parts de l’organisme. No ens preocupa pas com és d’insignificant un caràcter —sigui la mera inflexió de l’angle de la mandíbula, la manera com l’ala d’un insecte està plegada, o si la pell està coberta de pèl o de plomes—; car si preval en moltes i diferents espècies, especialment en aquelles que tenen hàbits de vida molt diferents, el caràcter assumeix un valor elevat; perquè podem explicar la seva presència en tantes formes d’hàbits tan diferents només per la seva herència a partir d’un progenitor comú. Podem equivocar-nos en aquest aspecte pel que fa a punts d’estructura aïllats; però podem estar quasi segurs, per la teoria de la descendència, que quan diversos caràcters, per insignificants que siguin, s’esdevenen plegats en tot un grup gran d’éssers que tenen hàbits diferents, aleshores aquests caràcters han estat heretats a partir d’un avantpassat comú. I sabem que aitals caràcters correlacionats o agregats tenen un valor especial en la classificació.

Podem entendre per què una espècie o un grup d’espècies poden separar-se, en diverses de llurs característiques més importants, de llurs afins, i, no obstant això, poden ésser classificades amb seguretat amb elles. Hom pot fer-ho amb seguretat, i hom fa sovint, sempre que un nombre suficient de caràcters, per poc importants que siguin, reveli el lligam amagat de comunitat de descendència. Suposem dues formes que no tenen ni un sol caràcter en comú; si aquestes formes extremes estan relligades mútuament per una cadena de grups intermedis, podem inferir immediatament llur comunitat de descendència i les col·locarem totes dins la mateixa classe. Per tal com ens adonem que els òrgans d’importància fisiològica elevada —aquells que serveixen per a preservar la vida sota les condicions d’existència més diverses— són generalment molt constants, els donem un valor especial; però si trobem que aquests mateixos òrgans difereixen molt en un altre grup o en una secció de grup, els donem immediatament menys valor en la nostra classificació. Penso que veurem clarament més endavant per què els caràcters embriològics tenen una importància classificatòria tan elevada. La distribució geogràfica pot entrar en joc a vegades i de manera útil per a classificar gèneres grans i distribuïts àmpliament, perquè totes les espècies del mateix gènere, que habiten qualsevol regió distinta i aïllada, han descendit amb tota probabilitat dels mateixos progenitors.

Des d’aquests punts de vista, podem comprendre la distinció molt important entre afinitats reals i semblances analògiques o d’adaptació. Lamarc fou el primer a cridar l’atenció sobre aquesta distinció, i Macleay i d’altres l’han seguida hàbilment. És analògica la semblança entre el dugong, que és un animal paquiderm, i la balena, i entre aquests dos mamífers i els peixos, pel que fa a la forma del cos i a les extremitats anteriors en forma d’aleta. Hi ha casos innombrables entre els insectes: així, Linné, confós per les aparences externes, classificà de fet un insecte homòpter com una papallona nocturna. Veiem quelcom de semblant àdhuc en les nostres varietats domèstiques, com en les arrels engruixides del nap suec i el comú. La semblança entre el gànguil i el cavall de cursa és a penes més capriciosa que les analogies entre animals molt distints assenyalades per alguns autors. Segons la meva opinió que els caràcters tenen una importància real per a la classificació només si revelen descendència, podem entendre clarament per què els caràcters analògics o d’adaptació quasi no tenen valor per al sistematitzador encara que tinguin la màxima importància per a la benanança de l’ésser. Perquè els animals pertanyents a les dues línies de descendència més distintes poden adaptar-se fàcilment a condicions semblants i assumir així una estreta semblança exterior; però aitals semblances no revelen, ans tendeixen més aviat a amagar, llur consanguinitat amb llurs línies corresponents de descendència. Podem entendre també la paradoxa aparent que uns mateixos caràcters siguin analògics quan hom compara una classe o un ordre amb d’altres, però ofereixin afinitats vertaderes quan hom compara entre ells els membres de la mateixa classe o del mateix ordre. Així, quan comparem les balenes amb el peixos, la forma del cos i les extremitats en forma d’aleta són caràcters només analògics, en ésser adaptacions per a nedar per l’aigua en ambdues classes; però la forma del cos i les extremitats en forma d’aleta serveixen com a caràcters que exhibeixen afinitat vertadera entre els diversos membres de la família balena; car aquests cetacis s’acorden en tants caràcters, grans i petits, que no podem dubtar que han heretat d’un avantpassat comú la forma general de llur cos i l’estructura de les extremitats. El mateix succeeix amb els peixos.

Per tal com membres de classes distintes han estat adaptats sovint per a viure en circumstàncies gairebé semblants —per exemple, per a habitar els tres elements de terra, mar i aire— gràcies a modificacions lleus successives, podem entendre, potser, com és que hom ha observat a vegades un paral·lelisme numèric entre subgrups de classes distintes. Un naturalista, colpit per un paral·lelisme d’aquesta naturalesa en una classe qualsevol, podria fàcilment estendre’l per una àrea àmplia, tot elevant o rebaixant el valor dels grups en d’altres classes de manera arbitrària (i tota la nostra experiència mostra que, fins ara, aquesta valoració ha estat arbitrària). I les classificacions septenàries, quinàries, quaternàries i ternàries sorgiren probablement així.

Per tal com els descendents modificats de les espècies dominants, que pertanyen als gèneres més grans, tendeixen a heretar-ne els avantatges que feren grans els grups als quals pertanyen i dominants a llurs progenitors, és quasi segur que s’estendran àmpliament i que ocuparan més i més places en l’economia de la naturalesa. Els grups més grans i dominants tendeixen així a continuar incrementant llur mida; i, en conseqüència, suplanten molts grups més petits i més febles. Podem explicar d’aquesta manera el fet que tots els organismes, recents i extingits, estan inclosos sota uns pocs ordres grans, sota d’encara menys classes, i tots ells en un gran sistema natural. En demostrar com és d’escàs el nombre de grups superiors, i de quina manera més àmplia s’estenen per tot el món, són fets colpidors que la descoberta d’Austràlia no hagi afegit un sol insecte pertanyent a un ordre nou i, pel que fa al regne vegetal, hagi afegit només, em diu el doctor Hooker, dos o tres ordres de proporcions reduïdes.

En el capítol de successió geològica, vaig intentar de demostrar com és que les formes de vida més antigues presenten sovint caràcters intermedis, en un grau lleu, entre grups existents, pel principi que cada grup ha divergit molt en caràcter, per regla general, durant el procés de modificació continuat llargament. Unes poques formes mare antigues i intermèdies que han transmès de manera ocasional alguns descendents poc modificats fins avui dia, ens oferiran els nostres anomenats grups osculadors o aberrants. Com més aberrant és una forma qualsevol, més elevat ha d’ésser el nombre de formes de connexió que han estat exterminades i perdudes completament segons la meva teoria. I tenim alguna evidència de formes aberrants que han patit extinció de manera severa, car estan representades en general per extremadament poques espècies; i aitals espècies són en general molt distintes les unes de les altres, cosa que implica més extinció. Els gèneres Ornithorhynchus i Lepidosiren, posem per cas, no haurien estat menys aberrants si cadascun hagués estat representat per una dotzena d’espècies en lloc de per una de sola; però m’he adonat després d’algunes investigacions que una aital riquesa d’espècies no s’escau comunament en els gèneres aberrants. Penso que podem explicar aquest fet només si considerem les formes aberrants com a grups decadents conquerits per competidors més triomfadors, i amb uns pocs membres preservats per alguna coincidència insòlita de circumstàncies favorables.

Mr. Waterhouse ha remarcat que quan un membre que pertany a un grup d’animals exhibeix una afinitat amb un grup totalment distint, aquesta afinitat és general, i no especial, en la majoria de casos. Així, d’acord amb Mr. Waterhouse, la vizcacha és, de tots els rosegadors, el que està més relacionat amb els marsupials; però, en els punts amb els quals s’apropa a aquest ordre, les seves relacions són generals, i no més accentuades respecte a una espècie marsupial que respecte a una altra. Per tal com hom creu que els punts d’afinitat de la vizcacha respecte als marsupials són reals i no de mera adaptació, són causats, segons la meva teoria, per una herència comuna. Per tant, hem de suposar o bé que tots els rosegadors, incloent la vizcacha, es ramificaren a partir d’un marsupial molt antic que hauria tingut un caràcter en cert grau intermedi respecte a tots els marsupials existents; o bé que tant els rosegadors com els marsupials es ramificaren a partir d’un progenitor comú i que, des d’aleshores, ambdós grups han patit molta modificació en direccions divergents. En qualsevol d’aquests casos, podem suposar que la vizcacha ha retingut per herència més caràcters del seu progenitor antic que qualsevol altre resegador; i, per tant, no estarà relacionada especialment amb cap marsupial existent concret, ans estarà relacionada de manera indirecta amb tots o quasi tots els marsupials, per haver retingut el caràcter de llur progenitor comú o el d’un membre primerenc del grup. D’altra banda, Mr. Waterhouse remarcà que, entre tots els marsupials, Phascolonys és el que s’assembla més, no a una espècie determinada, sinó a l’ordre dels rosegadors en general. En aquest cas, emperò, hom pot sospitar fortament que la semblança és només analògica, a causa del fet que el Phascolonys s’ha adaptat a hàbits semblants als dels rosegadors. De Candolle pare ha fet observacions gairebé semblants sobre la naturalesa general de les afinitats d’ordres de plantes distints.

Podem comprendre les afinitats excessivament complexes i radials que relliguen tots els membres de la mateixa família o d’un grup superior pel principi de multiplicació i divergència gradual del caràcter de les espècies que descendeixen d’un progenitor comú, juntament amb la retenció llur, per herència, d’alguns caràcters en comú. Puix que el progenitor comú d’una família completa d’espècies, fragmentada ara per extinció en grups i subgrups distints, haurà transmès a totes elles algun dels seus caràcters, de maneres i en graus diversos. I, en conseqüència, les espècies diverses estaran relacionades entre si per tortuoses línies d’afinitat, de longitud variable (com poden ésser vistes al diagrama citat tan sovint), ascendint a través de molts predecessors. Per tal com és difícil de demostrar la consanguinitat entre les parenteles de qualsevol família noble i molt antiga, àdhuc amb l’ajuda d’un arbre genealògic, i és quasi impossible de demostrar-la sense aquest auxili, podem comprendre la dificultat extraordinària experimentada pels naturalistes en descriure, sense l’ajuda d’un diagrama, les afinitats diverses que ells perceben entre els molts membres vivents i extingits de la mateixa gran classe natural.

Tal com hem vist en el capítol quart, l’extinció ha tingut una part important per a definir i eixamplar els intervals entre els diversos grups de cada classe. Podem explicar així fins i tot la distinció entre classes senceres —per exemple, entre els ocells i tots els altres animals vertebrats— per la creença que moltes formes antigues de vida han estat completament perdudes i eren les que connectaven anteriorment els progenitors primerencs dels ocells amb els progenitors primerencs de les altres classes de vertebrats. Hi ha hagut menys extinció completa de les formes de vida que connectaren, en d’altres temps, els peixos amb els batracis. I n’hi ha hagut encara menys en algunes altres classes, com en la dels crustacis, puix que en aquesta les formes més prodigiosament diverses estan relligades encara per una llarga, si bé fragmentada, cadena d’afinitats. L’extinció només ha definit grups: no n’ha fets pas; puix que una classificació natural o almenys una ordenació natural seria possible si totes les formes que han viscut mai a la terra reapareguessin sobtadament, encara que seria impossible de donar definicions per a distingir cada grup dels altres, perquè es barrejarien per passos tan subtils com els que hi ha entre les varietats existents més subtils. Veurem això tot tornant al diagrama: les lletres de l’A a l’L poden representar onze gèneres silurians, alguns dels quals han produït grups grans de descendents modificats. Hom pot suposar que encara viuren tots els lligams intermedis entre aquests onze gèneres i llurs progenitors primordials i tots els lligams intermedis en cada branca i subbranca de llurs descendents; i suposar que els lligams són tan delicats com els que hi ha entre les varietats més subtils. En aquest cas, seria totalment impossible de donar cap definició per a distingir entre els diversos membres dels diversos grups i llurs progenitors més immediats; o per a distingir entre aquests progenitors i llur progenitor antic i desconegut. Tanmateix, l’ordenació natural del diagrama seria vàlida encara; i, pel principi de l’herència, totes les formes descendents d’A o d’I tindrien quelcom en comú. En un arbre podem especificar aquesta o aquella branca, si bé ambdues s’uneixen i es barregen en el punt d’enforcadura. Tal com he dit, no podríem definir els grups diversos; però podríem reunir tipus, o formes, que representessin la majoria dels caràcters de cada grup, gran o petit, i donar així una idea general del valor de les diferències entre ells. Això és el que hauríem de fer si mai haguéssim de reeixir a recollir totes les formes de qualsevol classe que han viscut en qualsevol punt del temps i de l’espai. Mai no reeixiríem certament a fer una col·lecció tan perfecta. Malgrat això, tendim a aquesta direcció pel que fa a certes classes; i, recentment, Milne Edwards ha insistit, en un excel·lent treball, sobre la gran importància de considerar els tipus, tant si podem com si no podem separar i definir els grups als quals pertanyen aitals tipus.

Finalment, hem vist que la selecció natural —que resulta de la lluita per l’existència i que de manera gairebé inevitable indueix extinció i divergència de caràcter en molts dels descendents d’una espècie mare dominant— explica aquest caràcter gran i universal en les afinitats de tots els éssers orgànics, és a dir, llur subordinació en grups sota d’altres grups. Usem l’element de descendència en classificar sota una espècie els individus d’ambdós sexes i de totes les edats, encara que tinguin pocs caràcters en comú; usem la descendència en classificar varietats reconegudes, per diferents que siguin respecte a llur progenitor; i crec que aquest element de descendència és el vincle amagat de connexió que els naturalistes busquen sota el terme de sistema natural.

Podem entendre les regles que ens veiem obligats a seguir en la nostra classificació per la idea que el sistema natural, pel fet d’haver estat perfeccionat, té una ordenació genealògica, amb els graus de diferència entre els descendents d’un progenitor comú expressats pels termes gèneres, famílies, ordres, etc. Podem comprendre per què valorem certes semblances molt més que no pas unes altres; per què ens podem permetre d’usar òrgans rudimentaris o inútils, o d’altres d’importància fisiològica insignificant; per què, quan comparem un grup amb un grup distint, rebutgem sumàriament els caràcters analògics o d’adaptació, i usem tanmateix els mateixos caràcters dins dels límits del mateix grup. Podem veure clarament com és que totes les formes vives i extingides poden ésser agrupades plegades en un sistema gran; i com els diversos membres de cada classe es relliguen per les línies d’afinitats més complexes i radials. Mai no desembullarem probablement la xarxa inextricable d’afinitats entre els membres de qualsevol classe; però quan tenim present un objectiu distint, i no cerquem algun pla de creació desconegut, podem confiar de fer un progrés lent però segur.

Morfologia

Hem vist que els membres de la mateixa classe s’assemblen entre si en el pla general de llur organització, independentment dels hàbits de vida llurs. Hom expressa sovint aquesta semblança pel terme unitat de tipus; o dient que són homòlegs les parts i els òrgans diversos en les diferents espècies d’una classe. El tema en conjunt queda inclòs sota el terme general de morfologia. Aquesta és la part més interessant de la història natural i hom pot dir que és la seva mateixa ànima. ¿Què podria ésser més curiós que el fet que la mà de l’home, formada per a agafar coses, la del talp, per a cavar, la pota del cavall, l’aleta del marsuí, i l’ala de la ratapinyada, estiguin totes construïdes segons el mateix patró i incloguin els mateixos ossos en les mateixes posicions relatives? Geoffroy St. Hilaire ha insistit fortament sobre la gran importància de la connexió relativa en òrgans homòlegs: les parts poden canviar en forma i mida fins a gairebé qualsevol grau i, no obstant això, romanen relligades sempre en el mateix ordre. No trobem mai transposats, posem per cas, els ossos del braç i els de l’avantbraç, o els de la cuixa i els de la cama. D’ací que hom pugui donar els mateixos noms als ossos homòlegs en animals àmpliament diferents. Veiem la mateixa gran llei en la construcció de la boca dels insectes: ¿Què pot ésser més diferent que la trompa espiral immensament llarga d’una papallona esfinx, la plegada de manera curiosa d’una abella o d’una xinxa, i les mandíbules grans d’un escarabat?; i tanmateix, tots aquests òrgans que serveixen per a aitals propòsits diferents estan formats per modificacions, infinitament nombroses, d’un llavi superior, unes mandíbules i un parell de maxil·lars. Lleis anàlogues governen la construcció de la boca i les extremitats dels crustacis. El mateix succeeix amb les flors de les plantes.

Res no pot ésser més descoratjador que d’intentar d’explicar aquesta similitud de conformació en membres de la mateixa classe per la utilitat o per la doctrina de les causes finals. La inutilitat de l’intent fou admesa expressament per Owen en la seva obra més interessant Nature of limbs. Segons l’opinió ordinària de la creació independent de cada ésser podem dir només que això és així; que ha plagut així al Creador de formar cada animal i cada planta.

L’explicació és manifesta segons la teoria de la selecció natural de modificacions lleus successives, essent cada modificació profitosa d’alguna manera per a la forma modificada, però afectant sovint d’altres parts de l’organització per correlació de creixement. En canvis d’aquesta naturalesa hi haurà poca o no gens de tendència a modificar el patró original o a transposar parts. Els ossos d’una extremitat podrien ésser escurçats o eixamplats en un grau qualsevol i esdevenir embolicats gradualment per una membrana gruixuda, com per a servir d’aleta. O una membrana palmada podria tenir tots els ossos, o certs ossos, allargats en un grau qualsevol, com per a servir d’ala. No obstant això, en totes aquestes modificacions, no hi haurà pas cap tendència a alterar la disposició dels ossos ni la connexió relativa de les diverses parts. Si suposem que el progenitor antic, l’arquetipus per a dir-ho així, de tots els mamífers, tenia les seves extremitats formades segons el patró general existent, fos quin fos el propòsit per al qual servien, nosaltres podríem percebre de seguida la significació clara de la construcció homòloga de les extremitats en la classe sencera. Igualment, en les boques dels insectes, hem de suposar només que llur progenitor comú tenia un llavi superior, unes mandíbules i dos parells de maxil·lars, essent potser aquestes parts de forma molt simple; i, aleshores, la selecció natural explicarà la infinita diversitat de les boques dels insectes en estructura i en funció. Malgrat tot, és concebible que el patró general d’un òrgan esdevingués tan obscur que finalment fos perdut per l’atròfia i més endavant per l’aborció completa de certes parts, per la cohesió d’altres parts, i per la duplicació o la multiplicació d’altres, variacions que sabem que estan dins dels límits de la possibilitat. En les aletes dels sauris marins gegants extingits i en les boques de certs crustacis xucladors, sembla que el patró general s’ha fet així obscur fins a un cert punt.

Hi ha un altre aspecte del tema present que és igualment curiós: la comparança no pas entre la mateixa part en membres diferents d’una classe sinó entre parts o òrgans diferents en el mateix individu. La majoria dels fisiòlegs creu que els ossos del crani són homòlegs amb les parts elementals d’un cert nombre de vèrtebres, o sia que hi corresponen en nombre i hi estan amb connexió relativa. Les extremitats anterior i posterior en cada membre de les classes dels vertebrats i dels articulats són clarament homòlogues. Veiem la mateixa llei en comparar les mandíbules i les potes meravellosament complexes dels crustacis. És familiar per a gairebé tothom que, en una flor, la posició relativa dels sèpals, pètals, estams i pistils, així com llur estructura íntima, són intel·ligibles segons el punt de vista que consisteixen en fulles metamorfosades ordenades en espiral. En les plantes monstruoses, obtenim sovint evidència directa de la possibilitat que un òrgan s’hagi transformat en un altre; i podem veure efectivament en els embrions de crustacis, i en molts d’altres animals, i en les flors, que òrgans que esdevenen extremadament diferents en madurar, són exactament iguals en un període primerenc de creixement.

Com són d’inexplicables aquests fets segons el criteri ordinari de creació! ¿Per què el cervell hauria d’estar tancat en una caixa composta d’aitals bovins d’os, nombrosos i de forma extraordinària? Com Owen remarcà, el benefici derivat de la flexibilitat de parts separades en l’acte del part dels mamífers no explicarà en absolut la mateixa construcció en els cranis dels ocells. ¿Per què haurien d’haver estat creats ossos semblants en la formació de l’ala i de la pota d’una rata-pinyada, essent usades per a propòsits totalment diferents? ¿Per què un crustaci que tingués una boca extremadament complexa formada per moltes parts hauria de tenir sempre, en conseqüència, menys potes? O a la inversa: ¿Per què aquells amb moltes potes haurien de tenir sempre boques més simples? ¿Per què els sèpals, els pètals, els estams, i els pistils, de qualsevol flor individual haurien d’ésser tots ells construïts segons el mateix patró, si estan adaptats per a propòsits tan àmpliament diferents?

Podem respondre aquestes preguntes de manera satisfactòria segons la teoria de la selecció natural. En els vertebrats, veiem una sèrie de vèrtebres internes que tenen certs processos i certs apèndixs; en els articulats veiem el cos dividit en una sèrie de segments que tenen apèndixs externs; i en les plantes que floreixen veiem una sèrie de verticals espirals i successius de fulles. La característica comuna (com observà Owen) de totes les formes inferiors o poc modificades és la repetició indefinida de la mateixa part o del mateix òrgan. Per tant, podem creure promptament que el progenitor desconegut dels vertebrats posseïa moltes vèrtebres; el progenitor desconegut dels articulats, molts segments; i el progenitor desconegut de les plantes que floreixen, molts verticils espirals de fulles. Hem vist anteriorment que parts repetides moltes vegades són eminentment propenses a variar en nombre i en estructura. En conseqüència, és molt probable que la selecció natural, durant un curs llargament continuat de modificació, s’hagués apoderat d’un cert nombre d’elements originàriament semblants, repetits moltes vegades, i els hagués adaptat per als propòsits més diversos. I per tal com la magnitud global de modificació haurà estat efectuada per passos lleus successius, no cal pas que ens meravellem en descobrir en aitals parts o òrgans un cert grau de semblança fonamental, retinguda pel fort principi de l’herència.

En la gran classe dels mol·luscs podem indicar poques analogies serials, per bé que podem demostrar que les parts d’una espècie són homòlogues amb les d’una altra espècie distinta; o sia que estem rarament capacitats per a dir que una part o un òrgan són homòlegs amb d’altres en un mateix individu. I podem entendre aquest fet; puix que en els mol·luscs quasi no trobem, ni en els membres més inferiors de la classe, tanta repetició indefinida d’una part qualsevol com la que trobem en les altres grans classes dels regnes animal i vegetal.

Els naturalistes parlen sovint del crani com format de vèrtebres metamorfosades; de les mandíbules dels crancs com potes metamorfosades; dels estams i dels pistils de les flors com fulles metamorfosades. Però en aquests casos hauria estat probablement més correcte, tal com el professor Huxley ha remarcat, de parlar del crani i de les vèrtebres, de les mandíbules i de les potes, etc., no com a metamorfosats entre ells sinó a partir d’algun element comú. Els naturalistes, emperò, usen aquest llenguatge només en un sentit metafòric: estan lluny de voler dir que durant un llarg curs de descendència els òrgans primordials de tota mena —vèrtebres en un cas i potes en l’altre— hagin estat realment modificats en cranis o en mandíbules. Tanmateix, és tan forta l’aparença que s’ha esdevingut una modificació d’aquesta naturalesa, que els naturalistes poden evitar a penes d’emprar un llenguatge que tingui aquesta significació senzilla. Segons la meva opinió aquests termes poden ésser emprats de manera literal; i queda explicat el fet sorprenent que les mandíbules, posem per cas, del cranc, conservin nombrosos caràcters —que s’haurien conservat probablement per herència— si s’haguessin originat realment per metamorfosi de potes veritables o d’un apèndix simple durant un curs llarg de descendència.

Embriologia

Hom ja ha remarcat, de manera casual, que certs òrgans de l’individu que en l’edat adulta esdevenen àmpliament diferents i serveixen per a propòsits diferents, són exactament iguals en l’embrió. A més, els embrions d’animals distints d’una mateixa classe són sovint prodigiosament semblants: hom no podria donar-ne una prova millor que la circumstància esmentada per Agassiz, és a dir, que quan ell oblidà d’etiquetar l’embrió d’algun animal vertebrat no podia dir després si era el d’un mamífer, el d’un ocell o el d’un rèptil. Les larves vermiformes de les papallones nocturnes, de les mosques, dels escarabats, etc., s’assemblen molt més entre elles que els insectes adults; però en el cas de les larves, els embrions són actius i han estat adaptats per a línies de vida especials. Una traça de la llei de semblança embrionària es conserva a vegades fins a una edat més aviat avançada: així, els ocells del mateix gènere, o de gèneres estretament afins, s’assemblen sovint entre ells en llurs primer i segon plomatges; com ho veiem en les plomes clapades del grup dels tords. En la família dels fèlids, la majoria de les espècies tenen ratlles o clapes fent línies; i hom pot distingir clarament les ratlles en el cadell del lleó. A vegades, si bé rarament, veiem quelcom de semblant en les plantes: així, les fulles embrionàries de l’Ulex o gatosa i les primeres fulles de les acàcies amb fil·lodi són pinnades o estan dividides com les fulles ordinàries de les lleguminoses.

Sovint, els punts d’estructura en els quals s’assemblen mútuament els embrions d’animals diferents de la mateixa classe, no tenen cap relació directa amb llurs condicions d’existència. No podem suposar, posem per cas, que, en els embrions dels vertebrats, el curs peculiar en forma de nansa de les artèries prop de les feses branquials estigui relacionat amb condicions semblants en la cria de mamífer que es nodreix dins l’úter de la seva mare, en l’ou d’ocell que és covat en un niu, en la fresa d’una granota sota l’aigua. No tenim pas més raons per a creure en una aital relació que per a creure que els mateixos ossos de la mà d’un home, els de l’ala d’una rata-pinyada, els de l’aleta del marsuí, estan relacionats amb condicions de vida semblants. Ningú no suposarà que les ratlles del cadell de lleó, o les clapes del petit de la merla tinguin cap ús per a aquests animals o estiguin relacionats amb les condicions a les quals estan exposats.

El cas, tanmateix, és diferent quan un animal és actiu durant qualsevol part de la seva vida embrionària i ha de tenir cura de si mateix. El període d’activitat pot arribar més d’hora o més tard en la vida; però vingui quan vingui, l’adaptació de la larva a les seves condicions de vida és tan perfecta i magnífica com en l’animal adult. A causa d’aitals adaptacions especials, la semblança de les larves o dels embrions actius d’animals afins és a vegades molt obscura; i hom podria esmentar casos de larves de dues espècies, o de dos grups d’espècies, que difereixen entre elles tant o més que llurs progenitors adults. En la majoria dels casos, emperò, les larves, per bé que actives, obeeixen encara amb més o menys rigor la llei de semblança embrionària comuna. Els cirrípedes en forneixen un bon exemple: àdhuc l’il·lustrat Cuvier no copsà que un bàlan era, com certament és, un crustaci; però un cop d’ull a la larva demostra de manera inconfusible que aquest és el cas. Igualment, les dues divisions principals dels cirrípedes, els pedunculats i els sèssils, els quals difereixen àmpliament en aparença externa, tenen larves, en tots els diversos estadis, que són amb prou feines distingibles.

En el curs del desenvolupament, l’embrió augmenta generalment en organització. Uso aquesta expressió encara que sóc sabedor que és a penes possible de definir clarament què vol dir que l’organització sigui superior o inferior. Però ningú no discutirà probablement que la papallona és superior a l’eruga. En alguns casos, emperò, hom considera generalment l’animal adult tan inferior en l’escala com la larva, com és el cas amb certs crustacis parasitaris. Referim-nos una vegada més als cirrípedes: en la primera fase, les larves tenen tres parells de potes, un sol ull molt simple, i una boca probosciforme amb la qual s’alimenten en gran mesura, car augmenten molt de mida. En la segona fase, corresponent a la fase de crisàlide de les papallones, tenen sis parells de potes natatòries magníficament construïdes, un parell d’ulls compostos superbs i unes antenes extremadament complexes; però tenen una boca tancada i imperfecta i no poden menjar. En aquesta fase llur funció és cercar, mitjançant llurs òrgans dels sentits ben desenvolupats, i aconseguir, mitjançant llur poder actiu de nedar, un lloc adient per a fixar-s’hi i per a patir-hi llur metamorfosi final. Quan aquesta és completada estan preparades per a la vida: llurs potes s’han convertit ara en òrgans prènsils, i obtenen, a més, una boca ben construïda; però no tenen antenes, i llurs dos ulls s’han reconvertit ara en una sola taca ocular simple i diminuta. En aquesta fase darrera i completa hom pot considerar els cirrípedes com a organitzats de manera superior o inferior a la que tenien quan estaven en condició larval. Però en alguns gèneres les larves es converteixen o bé en hermafrodites, que tenen l’estructura ordinària, o bé en el que he anomenat mascles completius. I, en els darrers, el desenvolupament ha estat retrògrad de segur; puix que el mascle és un simple sac, que viu un temps curt, i està desproveït de boca, d’estómac, i de tot altre òrgan d’importància excepte dels de reproducció.

Estem tan acostumats a veure diferències d’estructura entre l’embrió i l’adult, i així mateix una semblança estreta entre els embrions d’animals àmpliament diferents dins d’una classe, que podríem arribar a considerar aquests fets com a necessàriament contingents, d’alguna manera, en el creixement. Però no hi ha cap raó òbvia perquè, posem per cas, l’ala de la rata-pinyada, o l’aleta del marsuí no es perfilessin amb totes les parts en la proporció adient, tan aviat com una estructura qualsevol es féu visible en l’embrió. I en alguns grups sencers d’animals, i en certs membres d’altres grups, l’embrió no difereix àmpliament de l’adult en cap període. Així, Owen observà respecte a la sèpia: «No hi ha metamorfosi; el caràcter cefalòpode és manifestat molt abans que les parts de l’embrió siguin completades»; i respecte a les aranyes: «No hi ha res que valgui la pena d’anomenar metamorfosi». Les larves d’insectes passen quasi totes per un període vermiforme de desenvolupament semblant, tant si estan adaptades als hàbits més diversos i actius com si són inactives —si són alimentades per llurs pares o si estan col·locades enmig del nodriment adequat—; però en uns pocs casos, com en el dels Aphis, si mirem els dibuixos admirables del professor Huxley sobre el desenvolupament d’aquest insecte no veiem traces de la fase vermiforme.

¿Com podem explicar aquests fets diversos en l’embriologia, és a dir, la diferència molt general però no universal d’estructura entre l’embrió i l’adult; el fet que les parts en el mateix embrió, que esdevenen finalment molt diferents i serveixen per a propòsits diversos, siguin iguals en aquest període primerenc de creixement; el fet que els embrions d’espècies diferents d’una mateixa classe s’assemblin entre ells d’una manera general però no universal; el fet que l’estructura de l’embrió no estigui estretament relacionada amb les seves condicions d’existència, excepte quan l’embrió esdevé actiu en algun període de la vida i ha de tenir cura de si mateix; i el fet que l’embrió tingui a vegades, en aparença, una organització superior que la de l’animal adult en el qual es transforma? Crec que tots aquests fets poden ésser explicats per la teoria de descendència amb modificació, tal com veurem.

Hom assumeix comunament, potser a causa del fet que les monstruositats afecten sovint l’embrió en un període molt primerenc, que les variacions lleus apareixen necessàriament en un període igualment primerenc. Però tenim poques evidències sobre aquest punt; de fet, l’evidencia assenyala més aviat el camí contrari; puix que és notori que els criadors de bestiar boví, de cavalls, i de diversos animals de luxe, no poden dir positivament, fins a un temps després de néixer l’animal, com resultaran finalment els seus mèrits o la seva forma. Ho veiem clarament en els nostres propis fills; no sempre podem dir si el nen serà alt o baix, o com seran les seves faccions precises. La qüestió no és pas en quin període de la vida ha estat causada qualsevol variació sinó en quin període és manifestada plenament. La causa pot haver actuat, i crec que ha actuat en general, àdhuc abans que l’embrió estigui format; i la variació pot ésser deguda al fet que els elements sexuals masculí i femení hagin estat afectats per les condicions a què han estat exposats un o ambdós pares o llurs avantpassats. Malgrat això, un efecte causat així en un període molt primerenc, àdhuc abans de la formació de l’embrió, pot aparèixer tard en la vida; com quan una malaltia hereditària, que apareix només en edat avançada, ha estat comunicada a la prole a partir de l’element reproductor d’un progenitor. O, encara més, quan les banyes del bestiar boví produït per encreuament han estat afectades per la forma de les banyes d’un dels progenitors. Per a la benanança d’un animal molt jove —mentre roman en l’úter de la seva mare, o en un ou, o mentre és protegit i alimentat pels seus pares— ha d’ésser molt poc important que la majoria dels seus caràcters siguin adquirits plenament una mica més aviat o una mica més tard en la vida. Per exemple, per a un ocell que obtingués més bé el seu menjar pel fet de tenir un bec llarg, no significaria res que hagués o no hagués assumit un bec d’aquesta llargada particular mentre va ésser alimentat pels seus pares. D’ací que, per concloure, és molt possible que cadascuna de les moltes modificacions successives, per les quals cada espècie ha adquirit la seva estructura present, hagin sobrevingut en un període no gaire primerenc de la vida; i algunes evidències directes a partir dels nostres animals domèstics donen suport a aquest punt de vista. Però en d’altres casos és molt possible que cada modificació successiva, o la majoria d’elles, hagin aparegut en un període extremadament primerenc.

He afirmat en el primer capítol que hi ha alguna evidència que fa probable el fet que, sigui quina sigui l’edat en la qual una variació qualsevol apareix per primera vegada en el pare, tendeix a reaparèixer en la prole a una edat corresponent. Certes variacions poden aparèixer només a edats corresponents, per exemple, les particularitats en les fases d’eruga, de capoll i d’imago del cuc de seda; o, altra vegada, en les banyes del bestiar boví quasi adult. Però, a més d’això, les variacions que, pel que podem veure, podrien haver aparegut més aviat o més tard en la vida, tendeixen a aparèixer en una edat corresponent en la prole i en el progenitor. Estic lluny de voler dir que aquest és el cas de manera invariable; i podria donar moltíssims casos de variacions (emprant el mot en el sentit més ampli) que han sobrevingut en una edat més primerenca en el fill que en el pare.

Crec que aquests dos principis, si llur veritat és admesa, explicaran tots els fets cabdals de l’embriologia esmentats més amunt. Però considerem de primer alguns casos anàlegs en les varietats domèstiques. Alguns autors que han escrit sobre els gossos mantenen que el gànguil i el buldog són en realitat varietats estretament afins, encara que semblen tan diferents, i que descendeixen probablement del mateix tronc salvatge. D’ací que vaig sentir curiositat per a veure fins a quin punt llurs cadells diferien entre ells: els criadors em digueren que diferien tant com llurs pares, i, a simple vista, això semblava gairebé el cas. Però en mesurar en efecte els gossos adults i llurs cadells de sis dies, em vaig adonar que en els cadells, en proporció, les diferències no havien adquirit, ni de lluny, cap intensitat. A més a més, em digueren que els poltres dels cavalls de tir i dels cavalls de cursa diferien tant com els animals adults; i això em sorprengué molt, car penso que és probable que la diferència entre aquestes dues menes hagi estat causada en conjunt per la selecció en domesticitat. Però en tenir mesuraments curosos duts a terme en la mare i en un poltre de tres dies d’un cavall de tir pesant i d’un cavall de cursa, vaig adonar-me que els poltres no havien adquirit en absolut llur magnitud plena de diferència proporcional.

Per tal com em sembla una evidència decisiva el fet que les diverses races domèstiques de colom han descendit d’una espècie salvatge, vaig comparar els colomins de diverses races en les dotze primeres hores després de sortir de l’ou; vaig mesurar curosament (però no donaré detalls ací) les proporcions del bec, l’amplada de la boca, la llargada dels narius i de les parpelles, la mida dels peus i la llargada de les potes, en el tronc salvatge, en els coloms gavatxuts, els de cua ampla, els barbs, els runts, els dragons, els missatgers i els tumblers. Ara bé, alguns d’aquests ocells, un cop adults, difereixen tan extraordinàriament en la llargada i en la forma del bec que no dubto que, si fossin produccions naturals, serien classificats en gèneres distints. Però quan els colomins d’aquestes races diverses foren col·locats en filera, llurs diferències proporcionals en els diversos punts esmentats més amunt eren incomparablement menors que en els ocells adults, tot i que hom podia distingir els uns dels altres en la majoria d’ells. Alguns punts de diferència característics —posem per cas, l’amplada de la boca— podien ésser copsats a penes en els petits. Però hi havia una excepció remarcable a aquesta regla, car els petits del tumbler caracurt diferien dels petits del colom roquer salvatge i dels de les altres races en totes llurs proporcions i de manera quasi exacta que en el cas de l’estat adult.

Em sembla que els dos principis esmentats anteriorment expliquen aquests fets pel que fa a les últimes fases embrionàries de les nostres varietats domèstiques. Els criadors seleccionen llurs cavalls, gossos, i coloms per a la criança quan són gairebé adults: els és indiferent si les qualitats i estructures desitjades han estat adquirides abans o després en la vida, sempre que l’animal adult les posseeixi. I els casos tot just esmentats, més especialment el dels coloms, semblen demostrar que les diferències característiques que donen valor a cada raça, i que han estat acumulades per la selecció de l’home, no han aparegut en general per primera vegada en un període primerenc de la vida, i han estat heretades per la prole en un període corresponent no primerenc. Però el cas del tumbler caracurt, que quan té dotze hores ha adquirit les seves proporcions adients, prova que aquesta no és pas la regla universal; perquè ací les diferències característiques deuen haver aparegut en un període més primerenc que l’usual o, si no és així, les diferències no deuen haver estat heretades a l’edat corresponent sinó en una de més primerenca.

Apliquem ara aquests fets i els dos principis anteriors —car, per bé que llur veritat no està provada, hom pot demostrar que són en algun grau probables— a les espècies en estat de naturalesa. Prenguem un gènere d’ocells, descendents segons la meva teoria d’una espècie mare, del qual les diverses espècies noves hagin esdevingut modificades per selecció natural d’acord amb llurs hàbits diversos. Aleshores, pel fet que els molts passos lleus i successius de variació han sobrevingut en una edat més aviat avançada, els petits de les espècies noves del nostre gènere suposat tendiran manifestament a assemblar-se entre si de manera molt més estreta que els adults, tal com ho hem vist en el cas dels coloms. Podem estendre aquest punt de vista a famílies senceres o àdhuc a classes. Les extremitats anteriors, posem per cas, que serviren com a potes en l’espècie mare, poden esdevenir adaptades, per un curs llarg de modificació, per a actuar com a mans en un descendent, com a aletes en un altre, com a ales en un altre. I segons els dos principis anteriors —és a dir, que cada modificació successiva sobrevé en una edat més aviat avançada i és heretada en una edat avançada corresponent—, les extremitats anteriors en els embrions dels diversos descendents de l’espècie mare encara s’assemblaran molt perquè no hauran estat modificades. Però en cada espècie nova individual, les extremitats anteriors embrionàries diferiran molt de les extremitats anteriors en l’animal adult; puix que en els darrers les extremitats han patit molta modificació en un període de la vida bastant tardà, i han estat convertides així en mans, en aletes o en ales. Sigui quina sigui la influència que poden tenir per a modificar un òrgan l’exercici llargament continuat o l’ús, per una banda, i el desús per l’altra, aital influència afectarà sobretot l’animal adult, el qual ha arribat a la seva capacitat plena d’activitat i s’ha de guanyar el seu aliment; i els efectes produïts així seran heretats a una edat corresponentment adulta. Mentre que la cria romandrà immodificada, o modificada en un grau menor, pels efectes de l’ús i del desús.

En certs casos, els passos successius de variació podrien escaure’s en un període de la vida molt primerenc, per causes que ignorem totalment, o cada pas podria ésser heretat en un periode més primerenc que aquell en el qual aparegué per primera vegada. En tot cas, la cria o l’embrió s’assemblarien estretament (com pel que fa al tumbler caracurt) a la forma mare adulta. Hem vist que aquesta és la regla de desenvolupament en certs grups sencers d’animals, com en les sèpies i les aranyes, i en alguns membres de la gran classe dels insectes, corn en els Aphis. Respecte a la causa final per la qual les cries d’aquests casos no pateixen cap metamortosi o s’assemblen estretament a llurs progenitors des de llur edat més primerenca, podem entendre que això resultaria de les dues contingències següents: en primer lloc, perquè les cries, que s’han de proveir per a llurs necessitats en una fase molt primerenca del desenvolupament, han tingut modificacions continuades durant moltes generacions; i, en segon lloc, perquè segueixen exactament els mateixos hàbits de vida que llurs pares. I en aquest cas, seria indispensable per a l’existència de l’espècie que el petit fos modificat a una edat molt primerenca i de la mateixa manera que els seus pares, d’acord amb llurs hàbits semblants. Hom requereix, potser, alguna explicació ulterior de per què l’embrió no pateix cap metamorfosi. D’altra banda, si era profitós per a la cria de seguir hàbits de vida que fossin diferents en algun grau dels hàbits dels seus pares, i, en conseqüència, d’ésser formada d’una manera lleugerament diferent, aleshores, pel principi de l’herència a edats corresponents, les cries o les larves actives podrien esdevenir fàcilment, per selecció natural, distintes de llurs pares en qualsevol grau concebible. Aitals diferències podrien també esdevenir correlacionades amb taxes successives de desenvolupament; de manera que la larva en la primera fase podria diferir en gran mesura de la larva en la segona fase, com hem vist que és el cas amb els cirrípedes. L’adult podria esdevenir adaptat per a llocs o hàbits per als quals fossin inútils òrgans de locomoció, o dels sentits, etc.; i en aquest cas hom diria que la metamorfosi final havia estat retrògrada.

Per tal com tots els éssers orgànics, extingits i recents, que han viscut mai en aquesta terra han d’ésser classificats plegats, i per tal com tots han estat relacionats per les gradacions més subtils, l’ordenació millor, o de fet l’única possible si les nostres col·leccions fossin gairebé perfectes, seria genealògica. La descendència és, segons el meu punt de vista, el vincle amagat de connexió que els naturalistes han estat cercant sota el terme de sistema natural. Segons aquest punt de vista podem entendre com és que, als ulls de la majoria dels naturalistes, l’estructura de l’embrió és fins i tot més important que la de l’adult per a la classificació. Puix que l’embrió és l’animal en el seu estat menys modificat; i, en aquest sentit, revela l’estructura del seu progenitor. Si dos grups d’animals passen per les mateixes o semblants fases embrionàries podem estar segurs, per molt que difereixin actualment l’un de l’altre en estructura i en hàbits, que ambdós descendeixen dels mateixos pares o de pares gairebé iguals i que estan, per tant, estretament relacionats. Així, la comunitat en l’estructura embrionària revela comunitat de descendència. Revelarà aquesta comunitat de descendència per molt que l’estructura de l’adult hagi estat modificada i confosa; hem vist, posem per cas, que hom pot reconèixer immediatament per les larves que els cirrípedes pertanyen a la gran classe dels crustacis. Per tal com l’estat embrionari de cada espècie i de cada grup d’espècies ens mostra parcialment l’estructura de llurs progenitors antics menys modificats, podem veure clarament per què les formes de vida antigues i extingides haurien d’assemblar-se als embrions de llurs descendents: les nostres espècies existents. Agassiz creu que aquesta és una llei de la naturalesa; però em veig obligat a confessar que espero només de veure comprovada la veritat d’aquesta llei més endavant. Hom pot provar la seva veritat només en aquells casos en els quals l’estat antic, presumptament representat en molts embrions, no ha estat pas obliterat, ni perquè les variacions successives en un curs llarg de modificació hagin sobrevingut a una edat molt primerenca, ni perquè les variacions hagin estat heretades en un període més primerenc que aquell en el qual aparegueren per primera vegada. Hom hauria de tenir també en compte que la suposada llei de semblança de les formes de vida antigues amb les fases embrionàries de les formes recents pot ésser certa, però, tanmateix, pot romandre per un període llarg o per sempre incapaç de demostració, ja que el registre geològic no es remunta prou enrere en el temps.

Així, em sembla, els fets cabdals de l’embriologia, que mai no són d’importància secundària en la història natural, són explicats pel principi que les modificacions lleus dels descendents nombrosos d’algun progenitor antic no apareixen en un període molt primerenc de la vida de cadascun, encara que poden haver estat causades en el període més primerenc, i són heretades de manera corresponent en un període no primerenc. L’embriologia incrementa molt el seu interès quan considerem així l’embrió com una imatge, més o menys confusa, de la forma mare comuna de cada gran classe dels animals.

Òrgans rudimentaris, atrofiats o avortats

Els òrgans o les parts en aquesta condició estranya, que porten l’empremta de la inutilitat, són extraordinàriament comuns en la naturalesa. Per exemple, les mamelles rudimentàries són molt generals en els mascles dels mamífers; presumeixo que en els ocells l’«ala bastarda» pot ésser considerada amb seguretat com un dit en estat rudimentari; en moltíssimes serps un lòbul dels pulmons és rudimentari; en d’altres serps hi ha rudiments de la pelvis i de les extremitats posteriors. Alguns casos d’òrgans rudimentaris són extremadament curiosos; per exemple, la presència de dents en els fetus de balenes, les quals no tenen una sola dent en la boca quan són adultes; i la presència de dents, que mai no surten per les genives, en la mandíbula superior dels nostres vedells abans de néixer. Hom ha afirmat amb bon fonament que poden ésser descoberts rudiments de dents àdhuc en els becs de certs ocells embrionaris. Res no pot ésser més clar que el fet que les ales estan formades per a volar, i no obstant això, en quants insectes veiem les ales tan reduïdes de mida que són totalment incapaces de vol, i romanen no pas rarament sota un estoig per a les ales, enganxades sòlidament!

El significat dels òrgans rudimentaris és sovint totalment inconfusible: per exemple, hi ha escarabats del mateix gènere (i àdhuc de la mateixa espècie) que s’assemblen molt estretament entre ells en tots els aspectes, però un d’ells té ales completament desenvolupades i l’altre té mers rudiments de membrana; i és impossible de dubtar ací que els rudiments representen ales. Els òrgans rudimentaris retenen a vegades llur potencialitat, i simplement no estan desenvolupats: aquest sembla ésser el cas amb les mamelles dels mamífers mascles, puix que hi ha molts exemples enregistrats en els quals aquests òrgans s’han desenvolupat bé en mascles adults i han secretat llet. Encara més: normalment, el mamellam del gènere Bos té quatre mugrons desenvolupats i dos de rudimentaris, però en les nostres vaques domèstiques aquests dos es desenvolupen a vegades i donen llet. En les plantes individuals de la mateixa espècie els pètals apareixen a vegades com a mers rudiments i a vegades en un estat ben desenvolupat. En les plantes amb els sexes separats, les flors masculines tenen sovint un rudiment de pistil; i Kölreuter s’adonà que, en encreuar aquestes plantes masculines amb una espècie hermafrodita, el rudiment de pistil estava molt augmentat de mida en la prole híbrida; i això demostra que el rudiment i el pistil perfecte són de naturalesa essencialment igual.

Un òrgan que serveix per a dos propòsits pot esdevenir rudimentari o avortat totalment per a un d’ells, fins i tot per al propòsit més important, i romandre perfectament eficient per a l’altre. Així, en les plantes, la tasca del pistil és de permetre que els tubs pol·línics assoleixin els òvuls protegits en l’ovari a la base del pistil. El pistil porta un estigma aguantat per l’estil. Però en algunes compostes, les flors mascles, que sens dubte no poden ésser fecundades, tenen un pistil que està en una condició rudimentària, puix que no està coronat per l’estigma; però l’estil roman ben desenvolupat i està recobert de pèls com en les altres compostes, amb el propòsit de raspallar el pol·len de les anteres circumdants. A més, un òrgan pot esdevenir rudimentari per al seu propòsit idoni, i ésser usat per a un objectiu distint: en certs peixos, la vesícula natatòria sembla ésser rudimentària per al propòsit idoni de procurar flotació però s’ha convertit en un òrgan naixent per a respirar o pulmó. Hom podria donar d’altres exemples semblants.

Els òrgans rudimentaris en els individus de la mateixa espècie són molt propensos a variar en grau de desenvolupament i en d’altres aspectes. A més a més, en les espècies estretament afins, difereix molt, de manera ocasional, el grau en el qual un òrgan ha esdevingut rudimentari. Aquest darrer fet està ben exemplificat en l’estat de les ales de les papallones nocturnes femelles de certs grups. Els òrgans rudimentaris poden estar totalment avortats; i això implica que no trobem en un animal o en una planta cap traça d’un òrgan que esperaríem de trobar per analogia, i que és trobat ocasionalment en els individus monstres de l’espècie. Així, en els conillets (Antirrhinum) no trobem en general un rudiment del cinquè estam; però aquest pot ésser vist a vegades. Res no és més comú, o més necessari en traçar les analogies de la mateixa part en membres diferents d’una classe, que l’ús i la descoberta de rudiments. Això queda ben demostrat en els dibuixos d’Owen sobre els ossos de la pota del cavall, del bou i del rinoceront.

És un fet important que els òrgans rudimentaris, com les dents de les mandíbules superiors de les balenes i dels ruminants, poden ésser descoberts sovint en l’embrió però després desapareixen totalment. Crec que també és una regla universal que, en l’embrió, una part o un òrgan tenen una mida més gran, en proporció a les parts adjacents, que en l’adult; de manera que l’òrgan és menys rudimentari en aquest estat primerenc o fins i tot hom no ha de dir en absolut que sigui rudimentari. D’ací que, també, hom diu sovint que un òrgan rudimentari en l’adult ha retingut la seva condició embrionària.

He exposat ara els fets cabdals respecte als òrgans rudimentaris. En reflexionar-hi, tothom ha de sentir un astorament colpidor, puix que la mateixa capacitat de raciocini que ens diu amb claredat que la majoria de parts i d’òrgans estan adaptats exquisidament per a certs propòsits, ens diu, amb la mateixa claredat, que aquests òrgans rudimentaris o atrofiats són imperfectes i inútils. Hom diu generalment, en obres d’història natural, que els òrgans rudimentaris han estat creats «per raons de simetria», o per a «completar l’esquema de la naturalesa», però això no em sembla cap explicació sinó una mera reafirmació del fet. ¿Seria suficient de dir que, per tal com els planetes giren en trajectòries el·líptiques al voltant del Sol, els satèl·lits seguiran la mateixa trajectòria al voltant dels planetes, per raons de simetria i per completar l’esquema de la naturalesa? Un fisiòleg eminent explica la presència d’òrgans rudimentaris tot suposant que serveixen per a excretar matèria sobrant o nociva pel sistema; però, ¿podem suposar que la papilla diminuta que representa sovint el pistil en les flors mascles i que està formada de mer teixit cel·lular pot actuar així? ¿Podem suposar que la formació de dents rudimentàries, que després s’absorbeixen, pot ésser de cap utilitat per al vedell embrionari, de creixement ràpid, a causa d’excretar el fosfat de calç preciós? Quan els dits d’un home han estat amputats, apareixen a vegades ungles imperfectes en el munyó: i jo podria creure de la mateixa manera que aquests vestigis d’ungles han aparegut no pas per lleis desconegudes de creixement sinó per a excretar matèria còrnia, així com creure que les ungles rudimentàries de l’aleta del manatí foren formades amb aquest propòsit.

L’origen dels òrgans rudimentaris és senzill segons la meva teoria de descendència amb modificació. Tenim una munió de casos d’òrgans rudimentaris en les nostres produccions domèstiques, com el munyó d’una cua en les races sense cua, el vestigi d’una orella en les races sense orelles, la reaparició de banyes penjants diminutes en les races de bestiar boví sense banyes —i més especialment, segons Youatt, en els animals joves—, i l’estat de tota la flor en la col-i-flor. Veiem sovint rudiments de parts diverses en els monstres. Però dubto si cap d’aquests casos aclareix l’origen dels òrgans rudimentaris en estat de naturalesa, a part de mostrar que poden ésser produïts rudiments. Car dubto si les espècies en estat de naturalesa han patit mai canvis sobtats. Crec que el desús ha estat el factor principal; que ha menat a la reducció gradual de diversos òrgans, en generacions successives, fins que han esdevingut rudimentaris, com en el cas dels ulls dels animals que habiten cavernes fosques, i el de les ales dels ocells que habiten illes oceàniques, els quals estan forçats rarament a emprendre el vol i perden finalment la capacitat de volar. A més, un òrgan que es útil en certes condicions podria esdevenir perjudicial en d’altres, com en el cas de les ales dels escarabats que viuen en illes petites i exposades al vent; i, en aquest cas, la selecció natural continuaria reduint lentament l’òrgan fins que es convertís en no perjudicial i en rudimentari.

Qualsevol canvi en la funció que pugui ésser dut a terme per passos insensiblement petits queda dins del poder de la selecció natural; de manera que un òrgan que resultés inútil o perjudicial per a un propòsit durant els hàbits de vida canviats podria ésser fàcilment modificat i usat per a un altre propòsit. O un òrgan podria ésser conservat per a una sola de les seves funcions primeres. Quan un òrgan esdevé inútil pot molt bé ésser variable, car la seva variació no pot ésser obstaculitzada per la selecció natural. Sigui quin sigui el període de la vida en el qual el desús o la selecció redueixin un òrgan —i això succeirà generalment quan l’ésser hagi arribat a la maduresa i a la seva capacitat d’acció plena—, el principi d’herència a edats corresponents reproduirà l’òrgan en el seu estat reduït en la mateixa edat i, en conseqüència, l’afectarà o el reduirà rarament en l’embrió. Podem entendre així la mida relativa més gran dels òrgans rudimentaris en l’embrió i llur mida relativa més petita en l’adult. Però si cada pas del procés de reducció no s’heretava a l’edat corresponent, sinó en un període de la vida extremadament primerenc (com tenim raons bones per a creure que és possible), la part rudimentària tendiria a perdre’s totalment i tindríem un cas d’aborció completa. El principi d’economia explicat en un capítol anterior —i pel qual els materials que formen una part qualsevol de l’estructura, però no són útils per al posseïdor, seran conservats tant com sigui possible—, també entrarà sovint, probablement, en joc; i això tendirà a causar la total obliteració d’un òrgan rudimentari.

Per tal com la presència d’òrgans rudimentaris és deguda al fet que té, en cada part de l’organisme que existeix de fa temps, la tendència a ésser heretada, podem entendre, pel punt de vista de classificació genealògica, com és que els taxonomistes han trobat parts rudimentàries tan útils, i àdhuc més útils a vegades, que parts d’importància fisiològica elevada. Els òrgans rudimentaris poden ésser comparats amb les lletres d’una paraula: es conserven en lletrejar la paraula però esdevenen inútils en la pronúncia, si bé serveixen de guia per a cercar la seva derivació. Segons l’opinió de descendència amb modificació, podem concloure que l’existència d’òrgans en una condició rudimentària, imperfecta i inútil, o totalment avortats, està lluny de presentar una dificultat estranya, com ho asseguren els de la doctrina ordinària de la creació, ja que fins i tot podria haver-se predit i pot ésser explicada per les lleis de l’herència.

Resum del capítol

En aquest capítol he intentat de demostrar que la classificació de tots els organismes de tots els temps en grups subordinats a d’altres grups; que la naturalesa del parentiu per la qual tots els éssers vivents i extingits estan units per línies d’afinitats complexes, radials, i tortuoses en un gran sistema; que les regles seguides i les dificultats trobades pels naturalistes en llurs classificacions; que el valor atribuït als caràcters, si són constants i prevalents, tinguin una importància vital elevada, o una importància insignificant o cap ni una, com els òrgans rudimentaris; que l’oposició clara entre el valor dels caràcters analògics o d’adaptació i els caràcters d’afinitat vertadera; i que d’altres regles semblants, resulten totes, naturalment, de l’opinió del parentiu comú d’aquelles formes que els naturalistes consideren com a afins, juntament amb llur modificació per selecció natural i amb les contingències d’extinció i de divergència de caràcter. En considerar aquesta opinió de la classificació, hauríem de tenir en compte que l’element de descendència ha estat usat de manera universal per a classificar plegats els sexes, les edats i les varietats reconegudes de la mateixa espècie, per diferent que pugui ésser llur estructura. Si entenem l’ús d’aquest element de descendència —l’únic que hom coneix amb certesa que és causa de semblança en els éssers orgànics—, entendrem què significa el sistema natural: la seva ordenació volguda és genealògica, amb els graus de diferència adquirida marcats pels termes varietats, espècies, gèneres, famílies, ordres i classes.

Segons aquesta mateixa opinió de descendència amb modificació, tots els grans fets de la morfologia esdevenen intel·ligibles, tant si considerem el mateix patró manifestat en òrgans homòlegs —aplicats a qualsevol propòsit, de les diferents espècies d’una classe, com si considerem les parts homòlogues construïdes amb el mateix patró en cada animal i en cada planta individual.

Podem entendre els fets cabdals de l’embriologia segons el principi de variacions lleus successives que no sobrevenen de manera necessària o, en general, en un període de vida molt primerenc i que són heretades en el període corresponent. O sia que, en l’embrió individual, hi ha semblança de les parts homòlogues que esdevenen en la maduresa àmpliament diferents les unes de les altres en estructura i en funció, i que en espècies diferents d’una classe hi ha semblança de les parts o dels òrgans homòlegs, per bé que en l’adult estan adaptats per a propòsits com més diferents millor. Les larves són embrions actius que han esdevingut modificats especialment amb relació a llurs hàbits de vida, pel principi que les modificacions són heretades a edats corresponents. Segons aquest mateix principi —i tenint en compte que els òrgans són reduïts de mida, sigui per desús o per selecció, generalment en el període de la vida en el qual l’ésser ha de proveir-se per a les seves necessitats; i tenint en compte com és de fort el principi de l’herència—, l’aparició d’òrgans rudimentaris i llur aborció final no ens presenten dificultats inexplicables; tot al contrari, llur presència podria haver estat fins i tot prevista. La importància dels caràcters embriològics i dels òrgans rudimentaris en la classificació és intel·ligible segons l’opinió que una ordenació només és natural si és genealògica.

Finalment, em sembla que les diverses classes de fets que han estat considerats en aquest capítol proclamen de manera tan clara que les espècies, els gèneres, les famílies d’éssers orgànics innombrables que poblen aquest món han descendit tots de progenitors comuns dintre de la classe o el grup propis, i que tots ells han estat modificats en el curs de la descendència, que jo hauria d’adoptar sense vacil·lacions aquesta opinió, àdhuc si d’altres fets i arguments no li donessin suport.





XIV


RECAPITULACIÓ I CONCLUSIÓ

Recapitulació de les dificultats en la teoria de la selecció natural — Recapitulació de les circumstàncies generals i especials al seu favor — Causes de la creença general en la immutabilitat de les espècies — Fins a quin punt pot estendre’s la teoria de la selecció natural — Efectes de la seva adopció en l’estudi de la història natural — Observacions finals

Com que tot aquest volum és una llarga argumentació, pot ésser convenient per al lector de tenir-hi recapitulats breument els fets i les deduccions principals.

No nego pas que hom pugui oposar moltes i greus objeccions contra la teoria de la descendència amb modificació a través de la selecció natural. M’he esmerçat a donar-ne tota la força. Res no pot semblar més difícil, de bell antuvi, que creure que els òrgans i els instints més complexos s’hagin perfeccionat, no pas per mitjans superiors, encara que anàlegs, a la raó humana, ans per l’acumulació de variacions lleugeres, bona cadascuna d’elles per a l’individu que les posseeix. Malgrat tot, aquesta dificultat, per bé que aparegui a la nostra imaginació com a insuperablement gran, no pot ésser considerada real si admetem les proposicions següents; a saber: que podem considerar bona en la seva pròpia mena cadascuna de les gradacions en la perfecció de cada òrgan o cada instint, tant si existeixen ara com si existiren abans; que tots els òrgans i els instints són variables, ni que sigui en grau lleugeríssim; i, finalment, que hi ha una lluita per l’existència que mena a la preservació de cada desviació profitosa d’estructura o d’instint. Penso que no pot ésser controvertida la veritat d’aquestes proposicions.

Hi ha sens dubte una dificultat extrema fins i tot a conjecturar per quines gradacions s’han perfeccionat moltes estructures, més especialment entre els grups fragmentats i decadents d’éssers orgànics. Veiem tanmateix en la naturalesa tantes gradacions estranyes, com ja proclama la màxima «Natura non facit saltum», que hem d’ésser extremadament cauts en dir que qualsevol òrgan o qualsevol instint, o qualsevol ésser complet, no podrien haver arribat a l’estat present per molts passos graduals. Cal admetre que hi ha casos d’especial dificultat en la teoria de la selecció natural; i un dels més curiosos és el de l’existència de dues o tres castes definides de femelles obreres o estèrils en la mateixa comunitat de formigues. He intentat de demostrar, emperò, que aquesta dificultat pot ésser superada.

Pel que fa a la esterilitat gairebé universal de les espècies quan són encreuades per primera vegada —la qual constitueix un contrast tan remarcable amb la fecunditat quasi universal de les varietats en ésser encreuades—, he de remetre el lector a la recapitulació de fets oferta al final del capítol vuitè, que em sembla demostrar de manera concloent que aquella esterilitat no és pas un do més especial que la incapacitat de dos arbres d’ésser empeltats l’un a l’altre, sinó que és incident en les diferències constitucionals dels sistemes reproductors de les espècies encreuades. Veiem la veritat d’aquesta conclusió en la gran diferència de resultat quan les mateixes dues espècies són encreuades recíprocament, o sia quan una espècie és usada de primer com a pare i després com a mare.

La fecunditat de les varietats quan són encreuades i la de llur nissaga mestissa no poden ésser considerades com a universals; tampoc no en resulta sorprenent la fecunditat molt general quan recordem que no és probable que llurs constitucions i llurs sistemes reproductors hagin estat profundament modificats. De més a més, la majoria de les varietats que han estat sotmeses a experiment han estat produïdes en domesticitat; i, com que la domesticitat tendeix en aparença a eliminar l’esterilitat, no hem d’esperar pas que aquesta s’hi produeixi.

L’esterilitat dels híbrids és un cas molt diferent del cas dels primers encreuaments, car llurs òrgans reproductors són més o menys impotents funcionalment, mentre que, en els primers encreuaments, els òrgans estan en perfectes condicions per ambdues parts. Puix que veiem contínuament que els organismes de tota mena esdevenen estèrils en un cert grau, ja que llurs constitucions han estat pertorbades per condicions de vida lleugerament diferents i noves, no hem de sentir sorpresa perquè els híbrids siguin estèrils en algun grau, car llurs constitucions a penes han pogut deixar d’ésser pertorbades en ésser compostes de dues organitzacions distintes. Aquest paral·lelisme és reforçat per una altra classe de fets paral·lela però directament oposada; és a dir, que la vigoria i la fecunditat de tots els éssers orgànics augmenta per petits canvis en llurs condicions de vida, i que la descendència de formes lleugerament modificades o varietats adquireix, pel mateix encreuament, un augment de vigor i de fecunditat. De manera que, per una banda, uns canvis considerables en les condicions de vida i uns encreuaments entre formes molt modificades disminueixen la fertilitat; i, d’altra banda, uns canvis menors en les condicions de vida i uns encreuaments entre formes menys modificades augmenten la fecunditat.

Tornant a la distribució geogràfica, les dificultats amb què ensopega la teoria de la descendència amb modificació resulten bastant greus. Tots els individus de la mateixa espècie, i totes les espècies del mateix gènere, o fins d’un grup superior, han d’haver descendit de pares comuns; i, per tant, per distants i aïllades que siguin les parts del món on hom els troba ara, han d’haver passat d’una part a d’altres en el curs de generacions successives. Sovint som del tot incapaços àdhuc de conjecturar com pot haver-se efectuat això. De tota manera, com que tenim raons per a creure que algunes espècies han retingut la mateixa forma específica per períodes molt llargs, enormement llargs mesurats en anys, no hem de donar massa importància a la difusió ocasionalment àmplia de la mateixa espècie, perquè durant períodes de temps molt llargs hi ha d’haver hagut bones oportunitats de migració àmplia per molts mitjans. Una àrea de difusió fragmentada o interrompuda pot ésser explicada sovint per l’extinció de l’espècie a les regions intermèdies. Hom no pot negar que som tanmateix molt ignorants sobre l’abast total dels diversos canvis climàtics i geogràfics que han afectat la terra durant períodes moderns; i aitals canvis deuen haver facilitat òbviament, i en gran manera, la migració. A tall d’exemple, he intentat d’assenyalar com fou de poderosa la influència del període glacial en la distribució per tot el món d’una mateixa espècie o de les espècies representatives. Fins ara restem profundament ignorants sobre els molts mitjans ocasionals de transport. Respecte a les espècies distintes del mateix gènere que habiten regions molt distants i aïllades, tots els mitjans de migració han estat possibles durant un període molt llarg, per tal com el procés de modificació ha estat necessàriament lent. En conseqüència, la dificultat per a l’àmplia difusió de les espècies del mateix gènere resulta disminuïda en un cert grau.

Com que, segons la teoria de la selecció natural, ha d’haver existit un nombre interminable de formes intermèdies, relligant plegades totes les espècies de cada grup per gradacions tan fines com les de les nostres varietats actuals, hom pot preguntar: ¿Per què no veiem aquestes formes vinculadores al nostre voltant? ¿Per què tots els éssers orgànics no s’entrebarregen en un caos inextricable? Pel que fa a les formes existents, hem de recordar que no tenim dret d’esperar (llevat de casos molt rars) el descobriment de lligams directament vinculadors entre aquelles, sinó només entre cadascuna i alguna forma extingida i suplantada. Àdhuc en una àrea àmplia, que ha romàs contínua durant un llarg període, i on el clima i d’altres condicions de vida canvien insensiblement en passar d’una contrada ocupada per una espècie a una altra contrada ocupada per una espècie estretament afí, tampoc no tenim cap dret d’esperar de trobar sovint varietats intermèdies a la zona intermèdia. Car tenim raons per a creure que només unes poques espècies sofreixen canvi en un període determinat, i que tots els canvis s’efectuen a poc a poc. També he demostrat que les varietats intermèdies que probablement existiren de primer a les zones intermèdies seran propenses a ésser suplantades per les formes afins de cada banda; i aquestes darreres, per existir en nombres majors, seran generalment modificades i millorades a un ritme més ràpid que les de les varietats intermèdies, les quals existeixen en nombres menors. De manera que les varietats intermèdies seran, a la llarga, suplantades i exterminades.

Segons aquesta doctrina de l’extermini d’una infinitat de lligams d’enllaç entre els habitants vivents i extingits del món, i en cada període successiu entre les espècies extingides i les encara més antigues, ¿per què cadascuna de les formacions geològiques no apareix curulla d’aitals lligams? ¿Per què cada col·lecció de restes fòssils no forneix plena evidència de la gradació i la mutació de les formes de vida? No hi trobem pas semblant evidència, i aquesta és la més òbvia i rotunda de les moltes objeccions que poden ésser adreçades a la meva teoria. ¿Per què, encara, grups sencers d’espècies afins apareixen, per bé que de segur hi apareguin sovint falsament, com si haguessin entrat sobtadament en els diversos pisos geològics? ¿Per què no trobem grans munts d’estrats sota el sistema silurià, farcits amb les restes dels progenitors dels grups silurians de fòssils? Car certament, segons la meva teoria, aitals estrats han hagut de dipositar-se en algun lloc, en aquelles èpoques antigues i profundament desconegudes de la història del món.

Puc contestar aquestes preguntes i aquestes objeccions greus només per la suposició que el registre geològic és molt més imperfecte que no creuen la majoria dels geòlegs. Hom no pot objectar que no hi ha hagut temps suficient per a qualsevol magnitud de canvi orgànic. Perquè el lapse de temps ha estat tan gran que ultrapassa del tot l’intel·lecte humà. El nombre de mostres de tots els nostres museus no és absolutament res comparat amb les generacions i les espècies incomptables que han existit amb certesa. No som capaços de reconèixer una espècie com a mare de qualsevol espècie, o de moltes, per més de prop que les examinem, si, doncs, no posseïm igualment molts dels lligams intermedis entre llur estat passat o progenitor i llur estat present. I a penes podem esperar de descobrir aquests nombrosos lligams, tenint en compte la imperfecció del registre geològic. Hom podria esmentar nombroses formes dubtoses existents que són probablement varietats. Però ¿qui pretendrà que en les edats futures seran descoberts tants lligams fòssils que els naturalistes seran capaços de decidir, com a opinió comuna, si aquestes formes dubtoses són o no varietats? En la mesura en què són desconeguts en majoria els lligams entre dues espècies qualssevol, si hom descobreix un lligam o varietat intermèdia hom el classifica simplement com a espècie altra i distinta. Només una petita porció del món ha estat explorada geològicament. Només els éssers orgànics de certes classes poden ésser preservats en estat fòssil, almenys en un gran nombre. Les espècies d’àrea àmplia són les que varien més, i les varietats són sovint locals, primerament. Ambdues causes fan menys probable el descobriment de lligams intermedis. Les varietats locals no s’estenen a d’altres regions distants fins que no es modifiquen i milloren considerablement. I quan s’havien estès així i són descobertes en una formació geològica, apareixeran com si hi haguessin estat creades de sobte, i seran classificades simplement com a espècies noves. La majoria de les formacions han estat d’acumulació intermitent; i llur durada, pel que m’inclino a creure, ha estat més curta que la mitjana de duració de les formes específiques. Les formacions successives estan separades l’una de l’altra per enormes intervals de temps en blanc; perquè les formacions fossilíferes, prou gruixudes per a resistir la degradació futura, només poden acumular-se on es diposita molt de sediment al llit subsident de la mar. Durant els períodes alterns d’elevació o de nivell estacionari el registre queda en blanc. Durant aquests darrers períodes hi hagué probablement més variabilitat en les formes de vida; i, durant els períodes de subsidència, més extinció.

Respecte a l’absència de formacions fossilíferes per sota dels estrats silurians inferiors, només puc recórrer a la hipòtesi formulada al capítol novè. Tothom admetrà que el registre geològic és imperfecte, però pocs estan inclinats a admetre que és imperfecte fins al punt que jo pretenc. Si considerem intervals de temps prou llargs, la geologia manifesta clarament que totes les espècies han canviat en la manera requerida per la meva teoria, ja que ho han fet, de manera lenta i gradual. Ho veiem clarament pel fet que les restes fòssils de formacions consecutives estan invariablement relacionades entre si de manera més estreta que no ho estan els fòssils de formacions mútuament distants en el temps.

Aquest és el resum de les diverses objeccions i dificultats principals que poden ésser dreçades amb justícia contra la meva teoria. I ara he recapitulat breument les respostes i les explicacions que hom pot donar-hi. Durant molts anys he sentit aquestes dificultats de manera massa aclaparadora per a dubtar-ne de la feixuguesa. Però mereix un esment especial el fet que les objeccions més importants es refereixen a qüestions en les quals confessem la nostra ignorància, sense que en sapiguem tampoc tot l’abast. No coneixem totes les possibles gradacions transicionals entre els òrgans més simples i els més perfectes. Hom no pot pretendre que coneguem tots els mitjans variats de distribució durant el llarg transcurs dels anys, o que coneguem fins a quin punt és imperfecte el registre geològic. Greus com són aquelles diverses dificultats, no tiren pas per terra, a judici meu, la teoria de la descendència amb modificació.

Tornem ara a l’altre aspecte de l’argument. Veiem molta variabilitat en la domesticitat. Això sembla degut principalment al fet que el sistema reproductor és eminentment susceptible als canvis en les condicions de vida, de manera que aquest sistema, quan no esdevé impotent, fracassa a l’hora de reproduir una descendència exactament igual a la forma mare. La variabilitat és governada per moltes lleis complexes: per la variació correlativa, per l’ús i el desús, i per l’acció directa de les condicions físiques de vida. Hi ha molta dificultat a esbrinar quanta modificació han sofert les nostres produccions domèstiques, però podem deduir amb seguretat que la magnitud ha estat gran, i que les modificacions poden ésser heretades per períodes llargs. Mentre les condicions de vida resten les mateixes, tenim raons per a creure que una modificació, que ja ha estat heretada per moltes generacions, pot continuar essent heretada per un nombre de generacions quasi infinit. D’altra banda, tenim l’evidència que la variabilitat, un cop ha entrat en joc, no cessa enterament; car noves varietats són produïdes ocasionalment, encara, per les nostres produccions domesticades des de més antic.

L’home no produeix realment la variabilitat. Només exposa els éssers orgànics, sense intenció, a noves condicions de vida, i aleshores la naturalesa actua sobre l’organisme i causa la variabilitat. Però l’home pot seleccionar i selecciona les varietats que li ofereix la naturalesa, i així les acumula d’alguna manera desitjada. Adapta així animals i plantes per a benefici o plaer propis. Fa això amb mètode, o bé inconscientment tot preservant els individus que li són més útils de moment, sense cap pensament d’alterar-ne la raça. És cert que pot influir àmpliament sobre el caràcter d’una raça tot seleccionant, en cada generació successiva, diferències individuals tan lleugeres que resultarien bastant inapreciables per a ulls no experimentats. Aquest procés de selecció ha estat el gran agent de la producció de la majoria de races domèstiques distintes i útils. Que moltes de les races produïdes per l’home tenen en llarga mesura el caràcter d’espècies naturals és cosa demostrada pels dubtes inextricables sobre si moltes d’elles són varietats o espècies aborígens.

No hi ha cap raó òbvia perquè els principis que han actuat amb tanta eficàcia en la domesticitat no hagin actuat en la naturalesa. En la preservació dels individus i de les races afavorits durant la lluita per l’existència, repetida constantment, veiem els mitjans de selecció més poderosos i d’actuació més continuada. La lluita per l’existència resulta inevitablement de l’elevada proporció geomètrica d’augment que és comuna a tots els éssers orgànics. Aquest ritme alt de creixement és provat per càlcul, pels efectes d’una successió d’estacions peculiars, i pels resultats de la naturalització, com explicàvem al capítol tercer. Neixen més individus dels que poden sobreviure. Un gra en la balança determinarà que un individu visqui o mori, que la varietat o l’espècie augmenti en nombre, o que minvi, o que al capdavall s’extingeixi. Com que els individus de la mateixa espècie entren en tots els aspectes en la més estreta competència l’un amb l’altre, la lluita entre ells serà generalment de les més àrdues. Serà gairebé tan àrdua entre les varietats de la mateixa espècie, i d’arduïtat tot just menor entre les espècies del mateix gènere. Però la lluita serà sovint molt àrdua entre els éssers més llunyans en l’escala de la naturalesa. El més lleuger avantatge en un ésser, a qualsevol edat o durant qualsevol estació, sobre aquells amb els quals rivalitza, o la millor adaptació, ni que sigui en grau lleuger, a les condicions físiques circumdants, faran inclinar-se la balança.

En els animals que tenen sexes separats hi haurà en la majoria dels casos una lluita entre els mascles per la possessió de les femelles. Els individus més vigorosos, o els que hagin lluitat amb més èxit amb llurs condicions de vida, deixaran en general més progènie. Però l’èxit dependrà sovint de tenir més armes o més mitjans de defensa, o dels atractius dels mascles; i l’avantatge més lleuger portarà a la victòria.

Com que la geologia proclama clarament que cada país ha patit grans canvis físics, hem d’esperar que els éssers orgànics hi hagin variat sota la naturalesa, de la mateixa manera en què han variat generalment sota unes condicions canviades de domesticitat. I si hi ha hagut alguna variabilitat en la naturalesa, seria un fet inexplicable que la selecció natural no hi hagués tingut gens de paper. Hom ha afirmat sovint —però l’afirmació no és susceptible de prova— que la magnitud de variació en estat natural és estrictament limitada. L’home —encara que només actuï sobre caràcters externs i sovint capriciosament— pot produir un gran resultat, en un període curt, per l’addició de simples diferències individuals en les seves produccions domèstiques; i tothom admet que hi ha almenys diferències individuals en les espècies en estat natural. Però, a més d’aquestes diferències, tots els naturalistes han admès l’existència de varietats, que consideren prou distintes perquè mereixin d’ésser enregistrades a les obres sistemàtiques. Ningú no pot traçar una distinció clara entre diferències individuals i varietats lleugeres; o entre les varietats més evidentment marcades i les subespècies i les espècies. Observem com difereixen els naturalistes en la classificació que assignen a moltes formes representatives d’Europa i l’Amèrica del Nord.

Si tenim en la naturalesa, doncs, una variabilitat i un poderós agent sempre amatent a actuar i a seleccionar, ¿per què dubtaríem que hi són preservades, acumulades i heretades les variacions útils en alguna manera per als éssers, dintre llurs relacions de vida massa complexes? ¿Per què, si l’home pot seleccionar amb paciència variacions més útils per a ell mateix, deixaria la naturalesa de seleccionar variacions útils per als seus productes vivents, dintre les condicions de vida canviants? ¿Quin límit pot tenir aquest poder, actuant durant llargues edats i escrutant inexorablement i del tot la constitució, l’estructura i els hàbits de cada criatura, afavorint-hi el bo i rebutjant-ne el dolent? No puc veure límit a aquest poder, adaptant a poc a poc i magníficament cada forma a les relacions de vida més complexes. La teoria de la selecció natural, fins i tot si no anem més enllà, em sembla ésser probable en si. Ja he recapitulat, tan bé com he pogut, les dificultats i les objeccions oposades. Tornem ara als fets especials i als arguments a favor de la teoria.

Segons l’opinió que les espècies són només varietats fortament marcades i permanents, i que cada espècie existí d’antuvi com a varietat, podem veure per què no pot ésser traçada una línia de demarcació entre les espècies, que hom suposa comunament produïdes per actes especials de creació, i les varietats que hom reconeix que han estat produïdes per lleis secundàries. Segons aquesta mateixa opinió podem comprendre com és que en cada regió on s’han produït moltes espècies d’un gènere, i on floreixen avui dia, les mateixes espècies presentin moltes varietats. Car, allí on ha estat activa la producció d’espècies, hem d’esperar, com a regla general, de trobar-la encara en acció. I aquest és el cas si les varietats són espècies incipients. Ultra això, les espècies dels gèneres amplis, que proporcionen el major nombre de varietats o espècies incipients, retenen fins a un cert grau el caràcter de varietats; perquè difereixen entre si amb una magnitud de diferència menor que la de les espècies dels gèneres més reduïts. Les espècies estretament afins dels gèneres més amplis tenen també en aparença àrees restringides, i estan recloses en petits grups al voltant d’una altra espècie, amb la qual cosa s’assemblen a les varietats. Aquestes són unes relacions ben estranyes si partíem de l’opinió que cada espècie ha estat creada independentment, però resulten intel·ligibles si totes les espècies existiren d’antuvi com a varietats.

Com que cada espècie tendeix, per la seva progressió geomètrica de reproducció, a augmentar desmesuradament en nombre, i com que els descendents modificats de cada espècie seran capaços d’augmentar més en la mesura en què esdevinguin més modificats en hàbit i en estructura, seran capaços així d’emparar-se de llocs nombrosos i molt diferents en l’economia de la naturalesa i hi haurà una tendència constant, en la selecció natural, a preservar la descendència més divergent de cadascuna de les espècies. D’ací ve que, durant un curs de modificació llargament continuat, les diferències lleugeres, característiques de les varietats de la mateixa espècie, tendeixen a convertir-se en les diferències majors característiques de les espècies del mateix gènere. Varietats noves i millorades suplantaran i exterminaran inevitablement les varietats més antigues, menys millorades i intermèdies. I així les espècies esdevindran en gran mesura entitats definides i distintes. Les espècies dominants, pertanyents als grups més amplis, tendiran a donar origen a formes noves i dominants, de manera que cada grup ampli tendeix a ampliar-se encara i a ésser alhora més divergent en caràcter. Però com que tots els grups no poden pas reeixir a augmentar en nombre, car el món no els suportaria, els grups més dominants derroten els menys dominants. Aquesta tendència, en els grups amplis, a anar augmentant en nombre i a divergir en caràcter, al costat de la contingència quasi inevitable de molta extinció, explica l’arranjament de totes les formes de vida en grups subordinats a d’altres grups —tots ells dintre unes poques grans classes—, que ara podem veure al nostre voltant i que ha prevalgut al llarg de tots els temps. Aquest gran fet de l’agrupació de tots els éssers orgànics em sembla completament inexplicable segons la teoria de la creació.

Com que la selecció natural actua únicament per l’acumulació de variacions lleugeres, successives i favorables, no pot produir una modificació gran o sobtada. Pot actuar només a passes molt curtes i lentes. Per això la màxima «Natura non facit saltum», que amb cada nova aportació del nostre coneixement tendeix a fer-se més estrictament correcta, resulta senzillament intel·ligible segons aquesta teoria. Podem veure clarament per què la naturalesa és pròdiga en varietat, per bé que avara en innovació. Però ningú no pot explicar per què això ha d’ésser una llei de la naturalesa si cada espècie ha estat creada independentment.

Em sembla que hi ha molts altres fets explicables segons aquesta teoria. Que estrany que és el fet que un ocell, sota una forma de pigot, hagi estat creat per a capturar insectes per terra! I que l’oca de les terres altes, que no neda mai o que ho fa rarament, hagi estat creada amb peus membranosos! I que un tord hagi estat creat per a capbussar-se i menjar insectes subaquàtics! I que un petrell hagi estat creat amb uns hàbits i una estructura aptes per a la vida d’un gavot o d’un cabussot! I així en una infinitat d’altres casos. Però, segons l’opinió que totes les espècies intenten constantment d’augmentar en nombre, amb la selecció natural sempre amatent a adaptar els descendents lentament variants de cadascuna a tots els llocs desocupats o mal ocupats de la naturalesa, aquests fets deixen d’ésser estranys, o potser podrien haver estat, fins i tot, previstos.

Com que la selecció natural actua per competència, adapta els habitants de cada país solament en relació amb el grau de perfecció de llurs rivals. Per tant no ens hem de sorprendre pas perquè els habitants de qualsevol país siguin derrotats i suplantats per les produccions naturalitzades d’una altra terra, malgrat l’opinió comuna que suposa que han estat creats i adaptats per a aquell país. No ens hem de meravellar si tots els artificis de la naturalesa, en la mesura que podem judicar-los, no són absolutament perfectes; i si alguns d’ells resulten aberrants respecte a les nostres idees d’escaiença. Cal que no ens meravellem perquè el fibló de l’abella causi la mort de la pròpia abella; i perquè els abellots siguin produïts en tan gran nombre per a un acte únic, i que siguin estossinats després per llurs germanes estèrils; i per l’astorador devessall de pol·len dels nostres avets; i per l’odi instintiu de l’abella reina per les seves filles fecundes; i perquè els icnèumons es nodreixin dels cossos vius de les erugues; i per d’altres casos semblants. La veritable meravella és que, segons la teoria de la selecció natural, hom no hagi observat més casos de manca absoluta de perfecció.

Les lleis complexes i poc conegudes que governen la variació són les mateixes, fins on podem veure-ho, que les lleis que han governat la producció de les anomenades formes específiques. En ambdós casos les condicions físiques semblen no haver produït sinó un petit efecte directe. Així i tot, quan les varietats penetren en qualsevol zona. assumeixen ocasionalment algun dels caràcters de les espècies pròpies d’aquella zona. Tant en les varietats com en les espècies, l’ús i el desús semblen haver produït algun efecte; car és difícil de resistir-se a aquesta conclusió quan contemplem, per exemple, l’ànec Tocyeres cinereus, que té ales incapaces de volar en unes condicions que són gairebé les mateixes que les de l’ànec domèstic; o quan considerem l’excavador tucutucu, que és ocasionalment cec, i també certs talps, que són habitualment orbs i tenen els ulls coberts de pell; o quan contemplem els animals cecs que habiten les coves fosques d’Amèrica i d’Europa. Tant en les varietats com en les espècies, la variació correlativa sembla haver tingut un paper importantíssim, de manera que, quan una part ha estat modificada, d’altres parts són modificades necessàriament. Tant en les varietats com en les espècies es produeixen a vegades reversions de caràcters perduts de fa molt de temps. Com resulta d’inexplicable, segons la teoria de la creació, l’aparició ocasional de ratlles a les espatlles i a les potes de les diverses espècies del gènere cavall i de llurs híbrids! Que simple resulta aquest fet si creiem que aquestes espècies han descendit d’un progenitor ratllat, de la mateixa manera que les diverses races domèstiques de colom han descendit del colom roquer blau i barrat!

Segons l’opinió comuna que cada espècie ha estat creada independentment, ¿per què els caràcters específics, o sia aquells en què difereixen entre si les espècies del mateix gènere, seran més variables que els caràcters genèrics en què s’acorden? ¿Per què, per exemple, el color d’una flor serà més propens a variar en qualsevol espècie d’un gènere, si les altres espècies, suposant que hagin estat creades independentment, tenen flors de colors diferents, que si totes les espècies del gènere tinguessin flors del mateix color? Si les espècies són només varietats ben marcades, els caràcters de les quals han esdevingut en gran manera permanents, podem entendre aquest fet; car ja han variat des que embrancaren d’un progenitor comú en certs caràcters, pels quals han esdevingut específicament distintes les unes de les altres; i, per tant, aquests mateixos caràcters han d’ésser més propensos encara a variar que els caràcters genèrics que han estat heretats sense canvi per un període enorme. És inexplicable, segons la teoria de la creació, per què una part desenvolupada d’una manera molt insòlita en qualsevol espècie d’un gènere —i, per tant, com podem deduir naturalment, de gran importància per a l’espècie— és eminentment propensa a variació. Però, segons la meva opinió, aquesta part ha sofert, des que les diverses espècies es ramificaren d’un progenitor comú, una magnitud inusitada de variabilitat i de modificació, i per tant hem d’esperar que aquesta part sigui, en general, variable encara. Però una part pot haver-se desenvolupat de la manera més insòlita, com l’ala d’una ratapinyada, i no ésser tanmateix més variable que qualsevol altra estructura, si la part és comuna a moltes formes subordinades, o sia si ha estat heretada per un període molt llarg; perquè en aquest cas hauria esdevingut constant per una selecció natural llargament continuada.

Llançant un cop d’ull als instints, meravellosos com són alguns, no ofereixen major dificultat que l’estructura corpòria segons la teoria de la selecció natural de modificacions successives, lleugeres però profitoses. Podem comprendre així per què la naturalesa es mou per passos graduals en dotar els diferents animals de la mateixa classe amb llurs diversos instints. He intentat d’assenyalar que el principi de gradació aclareix molt de les admirables facultats arquitectòniques de l’abella de rusc. No hi ha dubte que l’hàbit fa a vegades el seu paper en la modificació dels instints; però no és certament indispensable, com veiem, en el cas dels insectes neutres, que no deixen progènie per a heretar els efectes d’un hàbit molt durador. Segons l’opinió que totes les espècies del mateix gènere han descendit d’una mare comuna, i que n’han heretat molt en comú, podem comprendre com és que les espècies afins, quan estan col·locades sota condicions de vida molt diferents, continuen tenint tanmateix quasi els mateixos instints; per què el tord de l’Amèrica del Sud, per exemple, revesteix de fang el seu niu, com les nostres espècies britàniques. Segons l’opinió que els instints han estat adquirits lentament a través de la selecció natural, no ens hem de meravellar perquè alguns instints siguin en aparença imperfectes i propensos a errors, i perquè molts instints causin sofriment a d’altres animals.

Si les espècies són solament varietats ben marcades i permanents, podem veure de seguida per què llur descendència encreuada segueix les mateixes lleis complexes, en llurs graus i llurs menes de retirada a llurs pares —en ésser absorbits mútuament per encreuaments successius, i en d’altres punts semblants—, que segueix la descendència encreuada de varietats reconegudes. D’altra banda, aquests serien uns fets estranys si les espècies haguessin estat creades independentment i si les varietats haguessin estat produïdes per lleis secundàries.

Si admetem que el registre geològic és imperfecte en grau extrem, aleshores els fets que ens proporciona el registre donen suport a la teoria de la descendència amb modificació. Les espècies noves han entrat en escena a poc a poc i a intervals successius; i la magnitud de canvi, després d’intervals iguals de temps, és àmpliament diferent en els diferents grups. L’extinció de les espècies i dels grups sencers d’espècies, que ha tingut un paper tan conspicu en la història del món orgànic, se segueix quasi inevitablement del principi de selecció natural; car les formes antigues seran suplantades per formes noves i millorades. Ni les espècies ni els grups d’espècies no reapareixen un cop ha quedat trencada la cadena de la generació ordinària. La difusió gradual de formes dominants, amb la lenta modificació de llurs descendents, fa que les formes de vida, després de llargs intervals de temps, apareguin com si haguessin canviat simultàniament arreu del món. El fet que les restes fòssils de cada formació siguin en algun grau intermèdies en caràcter entre els fòssils de les formacions de sobre i de sota és explicat senzillament per llur posició intermèdia en la cadena de descendència. El gran fet que tots els éssers orgànics extingits pertanyin al mateix sistema que els éssers recents, que corresponen tots al mateix tipus o a grups intermedis, prové del fet que els éssers vivents i els extingits són la descendència de pares comuns. Com que els grups que han descendit d’un progenitor antic han divergit generalment en caràcter, el progenitor i els seus primers descendents són sovint intermedis en caràcter en comparança amb els darrers descendents; i així podem veure per què, com més antic és un fòssil, més sovint apareix en algun grau com a intermedi entre els grups existents i afins. Les formes recents són considerades, en un cert sentit vague, superiors a les formes antigues i extingides; i són superiors en la mesura en què les formes posteriors i més millorades han vençut els éssers orgànics més antics i menys millorats en la lluita per la vida. Finalment, la llei de la llarga durada de les formes afins en el mateix continent —dels marsupials a Austràlia, dels desdentats a Amèrica i d’altres casos semblants— resulta intel·ligible, car dintre un país tancat les formes recents i les extingides són naturalment afins per descendència.

Considerant la distribució geogràfica, si admetem que hi ha hagut, durant el llarg curs de les edats, molta migració d’una part del món a una altra, a causa dels canvis climàtics i geogràfics anteriors i dels molts mitjans ocasionals i desconeguts de dispersió, podrem comprendre, segons la teoria de la descendència amb modificació, la majoria dels fets cabdals de la distribució. Podem veure per què hi ha un paral·lelisme tan impressionant en la distribució dels éssers orgànics en l’espai, així com en llur successió geològica a través del temps. Ja que, en ambdós casos, els éssers han estat connectates pel vincle de la generació ordinària, i els mitjans de modificació han estat els mateixos. Veiem el significat complet del fet meravellós que ha hagut d’impressionar tots els viatgers, és a dir, que en el mateix continent, sota les condicions més diverses, amb calor i amb fred, a la muntanya i a la terra baixa, en deserts i en aiguamolls, la majoria dels habitants en cada gran classe estiguin palesament emparentats; perquè seran generalment descendents dels mateixos progenitors i primers colonitzadors. Segons aquest mateix principi de migració anterior, combinat en molts casos amb modificació, podem comprendre, amb l’ajut del període glacial, la identitat d’unes poques plantes i l’estreta afinitat de moltes altres, a les muntanyes més distants, sota els climes més diferents; i així mateix l’afinitat pròxima d’alguns dels habitants de la mar a les zones temperades del nord i del sud, encara que estiguin separats per tot l’oceà intertropical. Per bé que dues àrees presentin les mateixes condicions de vida, no ens hem de sorprendre perquè llurs habitants siguin molt diferents, si han estat completament separats els uns dels altres durant un període llarg; ja que, com que la relació d’organisme a organisme és la més important de totes les relacions, i com que les dues àrees deuen haver rebut colonitzadors d’una tercera procedència o bé l’una de l’altra, en períodes diversos i en proporcions diferents, el curs de la modificació en ambdues àrees haurà estat inevitablement diferent.

Segons aquesta perspectiva de migració, amb modificació subsegüent, podem veure per què les illes oceàniques són habitades per poques espècies però que, d’aquestes, moltes són peculiars. Podem veure clarament per què aquells animals que no poden creuar espais amplis d’oceà, com les granotes i els mamífers terrestres, no habiten les illes oceàniques; i per què, d’altra banda, espècies noves i peculiars de rates-pinyades, que poden travessar l’oceà, són trobades molt sovint en illes molt distants de qualsevol continent. Fets com la presència d’espècies peculiars de rates-pinyades i l’absència de tot altre mamífer, a les illes oceàniques, són profundament inexplicables segons la teoria dels actes independents de creació.

L’existència d’espècies estretament afins o representatives en dues àrees qualssevol implica, segons la teoria de la descendència amb modificació, que els mateixos avantpassats habitaren abans ambdues àrees; i trobarem quasi invariablement que, allí on espècies estretament afins habitin dues àrees, hi existiran encara en comú algunes espècies idèntiques. Allí on hi hagi moltes espècies estretament afins però distintes, hi haurà així mateix moltes formes dubtoses i varietats de la mateixa espècie. És una regla molt general que els habitants de cada àrea estan relacionats amb els habitants de l’origen més pròxim d’on poden haver derivat els immigrants. Veiem això en gairebé tots els animals i totes les plantes de l’arxipèlag de les Galápagos, de Juan Fernández i de totes les altres illes americanes, que estan relacionats de la manera més palesa amb les plantes i els animals de la terra ferma americana veïna; i en aquells de l’arxipèlag del Cap Verd i de les altres illes africanes respecte a la terra ferma de l’Àfrica. Cal admetre que aquests fets no reben explicació segons la teoria de la creació.

Com hem vist, el fet que tots els éssers orgànics passats i presents constitueixin un gran sistema natural —amb grups subordinats a d’altres grups, i amb grups extingits que se situen sovint entre grups recents—, resulta intel·ligible segons la teoria de la selecció natural, amb les seves contingències d’extinció i de divergència de caràcter. Segons aquests mateixos principis veiem com és possible que les afinitats mútues de les espècies i els gèneres dintre cada classe siguin tan complexes i tortuoses. Veiem per què certs caràcters fan molt més de servei que d’altres per a la classificació; per què els caràcters d’adaptació, encara que de cabdal importància per a l’ésser, són a penes de cap importància en la classificació; per què els caràcters derivats de parts rudimentàries, encara que inútils per a l’ésser, resulten sovint d’una gran vàlua taxonòmica; i per què els caràcters embriològics són els més valuosos de tots. Les afinitats reals de tots els éssers orgànics són degudes a l’herència o comunitat de descendència. El sistema natural és un ordenament genealògic, en el qual hem de descobrir les línies de descendència pels caràcters més permanents, per més lleugera que en sigui la importància vital.

La disposició dels ossos és la mateixa a la mà de l’home, a l’ala de la rata-pinyada, a l’aleta del marsuí i a la pota del cavall. El mateix nombre de vèrtebres forma el coll de la girafa i el de l’elefant. Aquest fets i d’altres d’innombrables i semblants s’expliquen tot seguit, en virtut de la teoria de la descendència amb lentes i lleugeres modificacions successives. La semblança de patró en l’ala i la pota de la rata-pinyada —per bé que usades amb tan diferents propòsits—, en les mandíbules i les potes d’un cranc, i la dels pètals, estams i pistils d’una flor, és així mateix intel·ligible segons la perspectiva de la modificació gradual de parts o d’òrgans que eren semblants en el primer progenitor de cada classe. Segons el principi que les variacions successives no s’esdevenen sempre en edat primerenca, i són heretades en un període de la vida corresponentment tardà, podem veure clarament per què els embrions de mamífers, ocells, rèptils i peixos s’assemblen tant entre si, mentre que les formes adultes són tan dissemblants. Deixem de meravellar-nos perquè l’embrió d’un mamífer o d’un ocell, que respiren en l’aire, tinguin feses branquials i artèries ansiformes, com les d’un peix que ha de respirar l’aire dissolt en l’aigua mitjançant unes brànquies ben desenvolupades.

El desús, ajudat a vegades per la selecció natural, tendirà sovint a reduir un òrgan, quan aquest ha esdevingut inútil per hàbits canviats o sota condicions de vida canviades. I podem comprendre clarament, des d’aquest punt de vista, el significat dels òrgans rudimentaris. Però el desús i la selecció actuaran generalment en cada criatura quan haurà arribat a l’estat adult i haurà de fer plenament el seu paper en la lluita per l’existència, i així tindrà poc poder per a actuar sobre un òrgan en un estat de vida primerenca. Per això l’òrgan, en aquesta primera edat, no es reduirà gaire ni esdevindrà gaire rudimentari. El vedell, per exemple, té dents heretades que mai no trenquen les genives de la mandíbula superior i que provenen d’un progenitor primerenc que tenia dents ben desenvolupades. I podem creure que les dents, en aquell animal adult, foren reduïdes, durant generacions successives, pel desús o perquè la llengua i el paladar foren adaptats, per selecció natural, a esbrostar sense l’ajut d’aquelles dents. Mentre que, en el vedell, les dents han restat intactes per la selecció o pel desús i, segons el principi de l’herència a les edats corresponents, han estat heretades des d’un període remot fins al dia d’avui. Segons l’opinió que cada ésser orgànic i cada òrgan separat han estat creats especialment, resulta inexplicable —i fins a quin punt!— que parts com les dents en el vedell embrionari o les ales seques sota els èlitres soldats d’alguns escarabats duguin tan sovint l’empremta de la inutilitat. Hom pot dir que la naturalesa s’ha pres la feina de revelar, per òrgans rudimentaris i per estructures homòlogues, el seu esquema de modificació, però sembla que nosaltres no ho vulguem comprendre.

Hem recapitulat ara els fets i les consideracions principals que m’han convençut per complet del fet que les espècies han canviat, i que canvien encara, a poc a poc, per la preservació i l’acumulació de variacions favorables, lleugeres i successives. Hom pot preguntar-se: ¿Per què tots els naturalistes i geòlegs més eminents entre els actuals han rebutjat aquesta opinió de la mutabilitat de les espècies? Hom no pot afirmar que els éssers orgànics en estat natural no estiguin subjectes a cap variació. Hom no pot provar que la magnitud de variació en el curs de llargues edats sigui una quantitat limitada; no ha estat o no ha pogut ésser traçada una distinció clara entre espècies i varietats ben marcades. Hom no pot sostenir que les espècies que s’encreuen siguin invariablement estèrils, ni que les varietats siguin invariablement fèrtils; o que l’esterilitat és un do especial i signe de creació. La creença que les espècies eren produccions immutables resultà gairebé inevitable mentre la història del món fou concebuda com de curta durada; i ara que hem adquirit alguna idea del transcurs del temps, som massa propensos a acceptar, sense prova, que el registre geològic és tan perfecte que ens hauria d’haver proporcionat plena evidència de la mutació de les espècies, si aquestes haguessin sofert mutació.

Però la causa principal de la nostra renúncia natural a admetre que una espècie ha donat origen a d’altres espècies distintes és que sempre som lents a acceptar qualsevol gran canvi quan no en veiem els passos intermedis. La dificultat és la mateixa que sentiren tants geòlegs quan Lyell, per primera vegada, insistí sobre el fet que la llarga acció de les onades costaneres havia format les llargues cingleres dels penya-segats de terra endins i havia excavat les grans valls. La ment no pot copsar potser tot el que signifiquen cent milions d’anys. No pot sumar i percebre els efectes totals de moltes variacions lleugeres, acumulades durant un nombre quasi infinit de generacions.

Encara que estic plenament convençut de la veritat de les opinions exposades en aquest volum sota forma de compendi, no espero en absolut de convèncer-hi naturalistes experimentals, amb la ment curulla d’una multitud de fets contemplats tots ells, durant un reguitzell d’anys, des d’un punt de vista directament oposat al meu. És massa fàcil d’ocultar la nostra ignorància sota expressions com «pla de creació», «unitat de designi», etc., i pensar que donem una explicació quan només repetim un fet. Qualsevol que estigui disposat a concedir més pes a les dificultats inexplicades que a l’explicació d’un cert nombre de fets rebutjarà del cert la meva teoria. Uns pocs naturalistes, dotats d’una gran flexibilitat de criteri, i que ja han començat a dubtar de la immutabilitat de les espècies, poden ésser influïts per aquest volum. Miro tanmateix el futur amb confiança: els joves naturalistes que comencen, els quals seran capaços d’observar amb imparcialitat els dos costats de la qüestió. Qualsevol que se senti mogut a creure que les espècies són mudables prestarà un bon servei tot expressant conscienciosament la seva convicció; car només així podrà ésser moguda la càrrega de prejudici que aclapara aquest tema.

Diversos naturalistes eminents han publicat de fa poc que una munió d’espècies reputades com a tals dintre cada gènere no eren pas espècies autèntiques; però que d’altres espècies sí que ho eren, o sia que havien estat creades independentment. Em sembla que això és arribar a una conclusió estranya. Admeten que una multitud de formes, que fins fa poc eren acceptades per ells mateixos com a creacions especials, i que per això són considerades encara com a tals per la majoria dels naturalistes, i que en conseqüència tenen tota la configuració externa característica de les veritables espècies, han estat tanmateix produïdes per variació. Però, un cop admès això, refusen d’estendre el mateix punt de vista a d’altres formes només amb diferències molt lleugeres. Malgrat tot, no pretenen de definir, ni de conjecturar quines són les formes de vida creades i quines les produïdes per lleis secundàries. Admeten la variació com a vera causa en un cas, i la rebutgen arbitràriament en un altre, sense assignar cap distinció entre els dos casos. Arribarà el dia en què hom citarà això com una il·lustració curiosa de la ceguesa de l’opinió preconcebuda. Aquests autors no semblen pas més astorats davant un acte miraculós de creació que davant una naixença ordinària. Pero ¿creuen realment que en innombrables períodes de la història del món certes partícules elementals han rebut sobtadament l’ordre de convertir-se en teixits vivents? ¿Creuen que en cada suposat acte de creació foren produïts un o molts individus? El nombre infinit de menes d’animals i plantes, ¿fou creat en estat d’ou o de llavor, o bé en estat adult? I, en el cas dels mamífers, ¿foren creats duent les falses marques de nutrició a partir de l’úter de la mare? Encara que els naturalistes demanin amb molta raó una explicació completa de cada dificultat a aquells qui creuen en la mutabilitat de les espècies, val a dir que ells ignoren tot el tema de la primera aparició de les espècies, tot guardant-ne un silenci reverent.

Hom pot demanar fins a quin punt estenc la meva doctrina de la modificació de les espècies. La pregunta és difícil de contestar perquè, com més distintes són les formes que considerem, més força hi perden els arguments. Però alguns arguments de pes màxim s’estenen molt lluny. Tots els membres de classes senceres poden ésser aplegats per cadenes d’afinitats, i tots poden ésser classificats, segons el mateix principi, en grups subordinats a grups. Les restes fòssils tendeixen a vegades a cobrir intervals molt amplis entre els ordres existents. Òrgans de condició rudimentària mostren palesament que un progenitor primerenc tenia l’òrgan en estat plenament desenvolupat; i això, en alguns exemples, implica de totes passades una enorme magnitud de modificació en els descendents. En classes senceres es formen estructures variades segons el mateix patró, i les espècies s’assemblen de prop en període embrionari. No dubto doncs que la teoria de la descendència amb modificació abasta tots els membres de la mateixa classe. Crec que els animals descendeixen, com a molt, de només quatre o cinc progenitors; i les plantes, d’un nombre igual o menor.

L’analogia em duria un pas més enllà; és a dir, a la creença que tots els animals i totes les plantes han descendit d’un prototipus únic. Però l’analogia pot ésser una guia enganyosa. Així i tot, totes les coses vivents tenen molt de comú, en llur composició química, en llurs vesícules germinals, en llur estructura cel·lular i en llurs lleis de creixement i reproducció. Ho veiem àdhuc en una circumstància tan insignificant com que la mateixa metzina afecta sovint de manera semblant plantes i animals; o que el verí segregat pels cinípids produeix creixement monstruós en el roser bord i en el roure. Per tant, deduiria per analogia que, probablement, tots els éssers orgànics que mai han viscut en aquest món han descendit d’alguna forma primordial, en la qual la vida fou insuflada per primera vegada.

Quan seran admeses en general les opinions considerades en aquest volum, o d’altres parers anàlegs, podrem preveure vagament que hi haurà una revolució considerable en la història natural. Els taxonomistes seran capaços de prosseguir llurs tasques com fins ara; però no se sentiran angoixats incessantment pel dubte indefinit de si tal o tal altra forma són en essència una espècie. Estic segur que això —i parlo per experiència— serà de no poc relleu. Cessaran les disputes interminables sobre si una cinquantena d’espècies de bardisses britàniques són espècies veritables. Els taxonomistes només hauran de decidir (i no és que això resulti fàcil) si alguna forma és prou constant i prou distinta de les altres formes per a ésser susceptible de definició; i, si és definible, si les diferències són prou importants per a merèixer un nom específic. Aquest darrer punt esdevindrà una consideració molt més essencial que no ho és ara; car les diferències, ni que siguin lleugeres, entre dues formes qualssevol, si no estan barrejades per gradacions intermèdies, són considerades per la majoria dels naturalistes com a suficients per a elevar ambdues formes a la categoria d’espècies. D’ara endavant ens veurem obligats a reconèixer que l’única distinció entre espècies i varietats ben marcades és que les darreres siguin conegudes, o considerades, com a enllaçades avui dia per gradacions intermèdies, mentre que les espècies estaven relacionades així anteriorment. Per tant, sense rebutjar del tot la consideració de l’existència actual de gradacions intermèdies entre dues formes qualssevol, ens veurem induïts a sospesar amb més cura i a valorar més la magnitud actual de diferència entre elles. És bastant possible que formes reconegudes avui com a simples varietats siguin valorades d’ara endavant amb noms específics, com ha passat amb la primavera vera i la primavera de muntanya; i en aquest cas el nom científic i el llenguatge comú es posaran d’acord. Breu: haurem de tractar les espècies com els naturalistes tracten els gèneres, quan admeten que els gèneres són combinacions merament artificials fetes per conveniència. Aquesta perspectiva pot no ésser esperançadora; però ens alliberarem almenys de la vana recerca de l’essència, indescoberta i indescobrible, del terme espècie.

Les altres seccions més generals de la història natural augmentaran molt d’interès. Els termes usats pels naturalistes d’afinitat, parentiu, comunitat de tipus, paternitat, morfologia, caràcters d’adaptació, òrgans rudimentaris i avortats, etcètera, deixaran d’ésser metafòrics i tindran una significació clara. Quan ja no contemplarem un ésser orgànic a la guisa d’un salvatge que contempla un vaixell, o sia com quelcom que ultrapassa del tot la seva comprensió; quan mirarem cada producció de la naturalesa com una cosa que ha tingut una història; quan contemplarem cada estructura i cada instint complexos com la culminació de molts dispositius, cadascun útil per al possessor, gairebé de la mateixa manera amb què mirem qualsevol gran invenció mecànica com la culminació del treball, de l’experiència, de la raó, i àdhuc dels errors de nombrosos obrers; quan veurem així, doncs, cada ésser orgànic, quin major interès tindrà —i parlo per experiència— l’estudi de la història natural!

S’obrirà un gran camp d’investigació, gairebé no fressat, per a les causes i les lleis de variació, per a les de variació correlativa, per als efectes de l’ús i el desús, per a l’acció directa de les condicions externes, i així successivament. L’estudi de les produccions domèstiques augmentarà immensament de valor. Una varietat nova originada per l’home serà un tema d’estudi molt més important i interessant que el fet d’afegir més espècies a la infinitat de les ja enregistrades. Les nostres classificacions arribaran, en la mesura del possible, a ésser genealogies; i expressaran aleshores veritablement el que podem anomenar pla de creació. Les regles per a classificar esdevindran més senzilles, no ho dubto, quan tindrem a la vista un objecte definit. No posseïm arbres genealògics ni blasons, i ens cal descobrir i seguir el rastre de les moltes línies de descendència divergents, en les nostres genealogies naturals, mitjançant caràcters de tota mena que han estat heretats durant molt de temps. Els òrgans rudimentaris ens parlaran indefectiblement de la naturalesa de les estructures que es perderen fa molt de temps. Les espècies i els grups d’espècies anomenats aberrants, i que hom pot qualificar fantasiosament de fòssils vivents, ens ajudaran a formar-nos una imatge de les antigues formes de vida. L’embriologia ens revelarà l’estructura, enfosquida en algun grau, dels prototipus de cadascuna de les grans classes.

Quan podrem estar segurs que tots els individus de la mateixa espècie, i totes les espècies estretament afins de la majoria dels gèneres han descendit dintre un període no gaire remot d’un sol progenitor, i han emigrat des d’un únic lloc de naixença; i quan coneixerem millor els molts mitjans de migració, aleshores, amb la llum que la geologia projecta ara i que continuarà projectant sobre els canvis anteriors de clima i de nivell de la terra, serem segurament capaços de resseguir de manera admirable les migracions primitives dels habitants del món sencer. Àdhuc avui dia, comparant les diferències entre els habitants de la mar a les bandes oposades d’un continent, i la naturalesa dels diversos habitants d’aquest continent en relació amb llurs mitjans aparents de migració, hom pot aclarir una mica la geografia antiga.

La noble ciència de la geologia perd glòria a causa de la imperfecció extrema del registre. La crosta de la Terra, amb les seves restes encastades, no ha d’ésser mirada com un museu ben assortit, sinó com una pobra col·lecció feta a l’atzar i a rars intervals. L’acumulació de cada gran formació fossilífera serà reconeguda com a dependent d’una concurrència insòlita de circumstàncies, i els intervals en blanc entre els pisos successius com a etapes de gran durada. Però podrem estimar amb una certa seguretat la durada d’aquests intervals per comparança de les formes orgàniques precedents i successives. Hem d’ésser cauts a l’hora d’intentar establir, per la successió general de les formes orgàniques, correlació de contemporaneïtat entre dues formacions, que inclouen poques espècies idèntiques. Les espècies són produïdes i exterminades per causes que actuen lentament i que existeixen encara, i no pas per actes de creació miraculosos i per catàstrofes. La més important de totes les causes de canvi orgànic és una que resulta gairebé independent de les condicions físiques alterades, i potser de les alterades sobtadament; és a dir: la mútua relació d’organisme a organisme, car la millora d’un ésser ocasiona la millora o l’extermini d’altres. D’això se segueix que la magnitud de canvi orgànic en els fòssils de formacions consecutives serveix probablement de bona mesura del lapse real de temps. Malgrat tot, un cert nombre d’espècies que es mantinguessin plegades com un cos podrien romandre sense canvi durant un període llarg, mentre dins el mateix període diverses d’aquestes espècies, emigrant a països nous i entrant en competència amb rivals forans, podrien esdevenir modificades. De manera que no hem de sobrevalorar l’exactitud del canvi orgànic com a mesura de temps. Durant períodes primerencs de la història de la Terra, quan les formes de vida eren probablement més escasses i més simples, el ritme de canvi era probablement més lent; i en l’alba primera de la vida, quan existien molt poques formes de l’estructura més senzilla, el ritme de canvi devia ésser lent en grau extrem. Tota la història del món coneguda avui dia, encara que de llargada força incomprensible per a nosaltres, serà reconeguda d’ara endavant com un simple fragment de temps, comparat amb les edats transcorregudes des que fou creada la primera criatura: el progenitor dels innombrables descendents extingits i vivents.

En un futur llunyà veig camps oberts a recerques molt més importants. La psicologia es basarà en un fonament nou: el de la necessària adquisició gradual de cadascuna de les facultats i aptituds mentals. I s’aclarirà l’origen de l’home i de la seva història.

Autors eminentíssims semblen estar totalment satisfets amb l’opinió que cada espècie fou creada independentment. Segons el meu parer, s’adiu més amb el que sabem de les lleis fixades pel Creador a la matèria el fet que la producció i l’extinció dels habitants passats i presents del món siguin degudes a causes secundàries, com les que determinen la naixença i la mort de l’individu. Quan considero tots els éssers no pas com a creacions especials, sinó com els descendents directes d’uns pocs éssers que visqueren molt abans que es diposités la primera capa del sistema silurià, em sembla que s’ennobleixen. Judicant pel passat, podem deduir amb seguretat que cap espècie vivent no transmetrà la seva semblança inalterada a un esdevenidor distant. I, de les espècies vivents avui dia, molt poques transmetran progènie de cap mena a un esdevenidor llunyà; car la manera en què estan agrupats tots els éssers orgànics demostra que la majoria de les espècies de cada gènere, i que totes les espècies de molts gèneres, no han deixat pas descendents, ans s’han extingit del tot. Podem doncs llançar una mirada profètica a l’esdevenidor fins al punt de predir que seran les espècies comunes i àmpliament esteses, pertanyents als grups més amplis i dominants, les que prevaldran al capdavall i procrearan espècies noves i dominants. Com que totes les formes de vida existents són descendents directes de les que visqueren molt abans de l’època siluriana, podem estar segurs que la successió ordinària per generació no s’ha trencat ni una sola vegada, i que cap cataclisme no ha desolat el món sencer. Per això podem mirar amb alguna confiança cap a un futur segur de la mateixa durada immesurable. I, com que la selecció natural treballa només per i per a benefici de cada individu, tots els dots corporals i mentals tendiran a progressar cap a la perfecció.

És interessant de contemplar un turó embardissat, cobert de moltes plantes de moltes menes, amb ocells cantant entre els matolls, amb insectes variats voletejant per damunt i amb cucs arrossegant-se per la terra humida, i reflexionar que aquestes formes construïdes acuradament, tan diferents entre si, dependents les unes de les altres d’una manera tan complexa, han estat totes produïdes per lleis que actuen al nostre entorn. Aquestes lleis, preses en el sentit més ampli, són la del creixement amb reproducció, la de l’herència, quasi sempre compresa en la reproducció, la de la variabilitat, a partir de l’acció indirecta i directa de les condicions de vida externes i de l’ús i el desús, la de la progressió geomètrica de creixement, prou alta per a conduir a la lluita per la vida, i en conseqüència a la selecció natural, que comporta la divergència de caràcters i l’extinció de les formes menys millorades. Així, de la guerra de la natura, de la fam i de la mort, se segueix directament l’objecte més excels que podem concebre, és a dir, la producció dels animals superiors. Hi ha grandesa en aquesta concepció que la vida, amb els seus poders diversos, fou insuflada originàriament en unes poques formes o en una de sola; i que, mentre aquest planeta ha anat girant d’acord amb la llei fixa de la gravetat, hi evolucionaren i hi evolucionen, a partir d’un començ tan simple, infinitat de formes de les més belles i meravelloses.





EPÍLEG


Des del moment de la seva publicació pel novembre de 1859, L’origen de les espècies fou, com a llibre científic, immensament popular. Com ens diu Darwin en la seva autobiografia, la primera edició de només 1.250 exemplars fou venuda el mateix dia de la seva publicació, i una segona edició de 3.000 exemplars fou exhaurida poc després. El 1876, 16.000 exemplars havien estat venuts a Anglaterra. Per aquest temps, és clar, el llibre havia estat traduït virtualment a totes les llengües europees, incloent-hi una traducció castellana publicada a Barcelona el mateix any.[1] Cap a la darreria de la primera dècada d’aquesta centúria, L’origen de les espècies havia esdevingut un dels tractats científics més àmpliament difosos entre els publicats mai. L’Editorial Sempere de València, per exemple, vengué no pas menys de 51.000 exemplars de la seva edició econòmica de l’Origen entre 1902 i 1909, dels quals 22.000 foren venuts a Espanya i la resta a Hispano-amèrica.[2]

Com el mateix Darwin té bon compte d’aclarir, l’Origen no era pas presentat com una exposició completa de la seva teoria, sinó que, malgrat la seva extensió, hom suposava que era només un esbós introductori d’una obra venidora més llarga, en la qual serien continguts «tots els fets» que duen a deixar closa la seva teoria. Així i tot, donada la naturalesa voluminosa del cos de fets en què es basa la seva teoria, la fita original resultava probablement irrealitzable i no ens hem de sorprendre pel fet que Darwin no escrivís mai la projectada versió més extensa.

En comptes de fer-la, introduí canvis i revisions nombrosos, en majoria com a resposta a les critiques a la seva obra publicades per d’altres naturalistes, així com als suggeriments i les objeccions que li foren comunicats privadament, a cada edició successiva de l’obra, fins a la sisena edició, publicada pel febrer de 1872.[3]

Les idees de Darwin tocant a la qüestió de les espècies començaren a prendre forma, d’acord amb el seu propi record, cap al març de 1837, després d’haver tornat del viatge amb el vaixell cartogràfic de Sa Majestat Beagle, en el qual serví com a naturalista de 1831 a 1836. El desenvolupament primerenc de la seva teoria pot ésser rastrejat, certament, en els seus famosos quaderns de notes, entre els quals la segona part del Quadern de Notes Vermell conté els seus pensaments des dels primers mesos de 1837. Hi reflecteix com uns grups d’animals estretament afins se substitueixen a mesura que hom es desplaça cap al sud pel continent de l’Amèrica meridional. A partir d’aquesta observació conclogué provisionalment que certes espècies afins havien descendit d’un avantpassat comú. S’adonà, a més, que aquelles espècies no es graduaven pas inextricablement l’una dins l’altra, com havia pretès Lamarck, sinó que eren bastant distintes geogràficament. Per tal com les espècies apareixen més «inosculades»[4] que no pas graduades, conclogué que els canvis d’espècies havien de produir-se «de cop i volta», opinió que rectificà subsegüentment. Darwin pretendria més tard que tingué la intuïció crucial el 28 de setembre de 1838, quan llegia l’Assaig sobre la població, de Malthus. Tot relligant amb les seves observacions sobre la variació, Malthus, amb la lluita per l’existència, li donà el mecanisme de canvi que li calia per a bastir la teoria de la selecció natural, que perfeccionà durant el decenni següent.

La teoria de Darwin, doncs, pot ésser compresa com a integradora de tres inferències o deduccions basades en cinc fets observables. El primer fet és que tots els organismes tendeixen a augmentar en raó geomètrica. El segon és que, malgrat aquesta tendència a l’augment, les poblacions romanen més o menys estables en quantitat. D’aquests dos fets se segueix la primera deducció: que hi ha d’haver una lluita per l’existència entre els membres d’una població, d’on resulta la supervivència d’un nombre reduït, només, de la progènie de cada generació. Els primers elements de la teoria de Darwin són poats per tant de l’ecologia de les poblacions.

Els dos fets següents en què es basa la teoria són de mena genètica. El primer, que no hi ha dos individus que siguin exactament iguals (per tant, tota població palesa una gran variabilitat). El segon, que aquestes variacions són, en gran part, heretables. D’aquests dos fets, Darwin extragué dues deduccions addicionals: la primera, que la supervivència no és pas fortuïta, sinó que manifesta més aviat una norma on aquells individus que mostren variacions favorables tendeixen a sobreviure en nombres més alts. Anomenà aquest fenomen selecció natural. La tercera i última deducció és que la selecció natural condueix, al llarg de moltes generacions, a la producció d’espècies noves; en un mot, a l’evolució.[5]

Notem que la teoria de Darwin és un primer exemple d’allò que havia d’anomenar-se pensament de la població, una mena d’explicació biològica que esdevingué corrent al segle dinovè i que substituí una biologia essencial on la concentració en tipus feia impossible de reconèixer el significat decisiu de les variacions entre els individus del mateix grup.

Darwin descriví el mecanisme primari de la seva teoria amb un terme curosament triat: selecció natural. Fou escollit per tal de subratllar les semblances entre el procés natural i la selecció dirigida imposada pels criadors a diverses espècies de plantes i animals domèstics. Certament, els processos i els mecanismes fàcilment observables en condicions de domesticitat subministraren a Darwin un gran nombre de fets que no eren verificables amb facilitat, fets que li calien de cara a fer convincents els seus arguments, tenint en compte el lapse molt llarg de temps requerit perquè els processos naturals fessin el seu fet; però també eren fets que, com podia presumir, havien estat observats d’una forma o d’una altra per la gran majoria dels seus llegidors. Li calia bastir un parament raonable per a la selecció natural, i la domesticitat el proveïa de tot un laboratori, com ho era realment, per a una munió de fets inqüestionables i àmpliament observats, que qualsevol llegidor podia corroborar fàcilment per ell mateix.

Els criadors tenien tanmateix dificultats conceptuals per a generalitzar a partir de la massa d’informació que cadascun havia acumulat tocant a la variació i a l’emergència de varietats. Com nota Darwin al capítol I, «ignoren tots els arguments generals, i refusen de reunir en llur imaginació les petites variacions que s’han acumulat durant les múltiples generacions successives». I així, mutatis mutandis, actuen molts naturalistes. Resulta interessant que, al mateix temps que Darwin intentava de contestar meticulosament cada objecció dreçada pels seus crítics contra la seva teoria, entenia bé els mecanismes cognoscitius i socials que fonamentaven la resistència a la selecció natural per part dels científics. Des d’aquesta perspectiva, els canvis incorporats a les edicions successives de l’Origen forneixen un comentari interessant sobre el mecanisme social que bastí un consentiment favorable a la seva teoria, així com sobre la fina percepció de Darwin pel que fa a la consecució d’aquest consentiment, partint d’una bona entesa de les fonts de resistència. Per exemple, observa al capítol II que els sistemàtics (significant els naturalistes interessats en la recerca taxonòmica) tenen dificultat a tractar conceptualment amb la variabilitat i «són lluny de sentir-se complaguts per trobar variabilitat en caràcters importants». Aquest tarannà era general, a més, perquè, com observa Darwin irònicament, els taxonomistes tendien a classificar com a «importants» precisament aquells caràcters que no varien. De cara a acceptar la teoria de Darwin, on les bases d’evidència rauen en un nombre infinit de variacions observades, els taxonomistes havien de desenganyar-se d’antuvi de l’aparat teòric que no els permetia de copsar el significat real de la variació. La biologia del tipus hagué d’ésser abandonada per la de les poblacions.

Jutjant pel paper crucial assignat a les imperfeccions del registre geològic pels crítics de Darwin a les polèmiques europees sobre l’evolució, durant les dècades propsegüents a la publicació de l’Origen, hom ha de concloure que Darwin triomfà, malgrat una manca d’evidència, gràcies a la pura força de la seva lògica i al poder del seu mètode inductiu. Una lectura de l’Origen deixa clar, de tota manera, que la força real de Darwin rau en la replega d’una base de dades tan àmplia que ha de desfer, pràcticament, qualsevol temptativa raonable de destruir enterament la seva teoria i de reemplaçar-la per qualsevol altra que expliqui tant. La base d’evidència era forta, no gens feble com desitjaven creure els crítics creacionistes de Darwin. No podem deixar de sentir-nos astorats davant la seva jactància (com en la discussió del gos al capítol I) que les seves conclusions són el resultat de la «laboriosa replega de tots els fets coneguts» (la cursiva és meva).

Però Darwin era, com a naturalista feiner, no pas únicament un col·leccionista de dades espigolades de llibres i correspondència, sinó també un experimentalista assidu. El llibre abunda sobretot en ressenyes dels seus propis experiments: mesurant la supervivència dels brots d’herba; el paper de les abelles en la fecundació de les plantes (capítol III); els experiments en l’encreuament de varietats (capítol IV); els experiments amb mongetes per a provar les lleis de la variació (capítol V); i el famós experiment de la cel·la de l’abella (capítol VIII). Com un científic revolucionari més recent, Albert Einstein, Darwin era propens a usar experiments imaginaris («experiments pensats», els anomenava Einstein). Al capítol III ens demana que imaginem una espècie transportada sobtadament a un lloc nou; o, al capítol IV, ens demana de visualitzar canvis en les normes de predació. Aquestes situacions imaginàries no són sinó estratagemes perquè el lector estigui amatent a la simple lògica de la seva teoria, tot apel·lant al sentit comú.

El mètode de Darwin és citat sovint com un exemple del raonament inductiu baconià, encara que treballava, és clar, alhora inductivament i deductiva.[6] El seu mètode establert era, de tota manera, el de raonar del particular al general. Un exemple explícit és la discussió sobre coloms al capítol I. De primer, estableix la seva creença «que sempre és millor d’estudiar algun grup concret». Presenta tot seguit una evidència poada de les normes de variació en els coloms domèstics, per tal de concloure que totes les varietats tractades han d’haver descendit d’una sola espècie. El contrari (és a dir, oposat al sentit comú) és il·lògic. Per a assumir la descendència d’un nombre d’espècies originals són requerides l’extinció de la majoria dels grups originals i d’altres «estranyes contingències». Deixa implícit, per tant, que la teoria més simple és la millor.

Si la teoria pròpia de Darwin era la lògica, aleshores la dels creacionistes —s’esmerçà a remarcar-ho— era il·lògica. La seva crítica era incansable. Alguns naturalistes, observa Darwin, creuen que l’anomenat sistema natural de taxonomia revela el «pla del Creador». Però ell adverteix que «així no afegim pas res al nostre coneixement si no especifiquem què vol dir pla del Creador: si ordre en el temps, o en l’espai, o què més» (capítol XIII). A la conclusió del llibre (capítol XIV) afegeix que amaguem la nostra ignorància, senzillament, en usar semblants expressions. Els creacionistes, en afrontar l’evidència de la variació, prefereixen atribuir-ne la causa a actes separats de creació especial, «per rebutjar una causa real per una altra d’irreal o, almenys, de desconeguda» (capítol V). La qüestió, per exemple, de com tantes espècies equines poden exhibir formes semblants de ratllat, tan fàcilment explicable per una descendència comuna, no té base lògica en el supòsit d’una creació per separat.

Si Darwin atacava la teleologia dels seus oponents, la seva pròpia doctrina de la selecció natural era criticada en si per la seva aparent implicació de la volició. Darwin intentà d’apaivagar aquelles crítiques tot insistint que el terme era només una metàfora, emprada únicament per a establir certes associacions amb els mecanismes de la selecció artificial. Però la insinceritat d’alguns dels seus crítics l’enfurismà. Com observava (capítol IV), aquelles objeccions semblaven ésser àmpliament semàntiques; ningú no objectava el terme afinitats electives, usat comunament pels químics de l’època de Darwin, sense cap implicació de volició.

Malgrat això, fins i tot si Darwin no contemplava la selecció natural com a posseïdora d’un component teleològic, acoloria fortament la teoria amb nocions corrents sobre la natura del progrés, el qual, com hom sostenia comunament, considerava inevitable. Al capítol (el IV) sobre la selecció natural, hi ha un llarg passatge sobre la millora, on Darwin presenta l’evidència per tal de demostrar que la selecció natural treballa per la millora de cada grup. Amb «millora» Darwin sembla només voler dir el procés pel qual cada grup esdevé més ben adaptat al seu hàbitat. Més endavant explica que, amb «millora», vol significar més específicament un avenç gradual en organització, una tendència en línies de descendència per a mostrar una especialització i una complexitat creixents. Però el mecanisme d’un tal avenç progressiu no era pas la innata tendència orgànica de Lamarck, sinó una que havia d’ésser jutjada amb d’altres criteris: la de Von Baer (diferenciació progressiva de les parts) o la de Milne Edwards (divisió progressiva de la tasca fisiològica).

El concepte primerenc de Darwin sobre la selecció natural era com un procés purament adaptatiu. Però al llarg del 1850 sorgí així mateix com una teoria de desenvolupament progressiu, un torn d’esdeveniments analitzat pel desaparegut Dov Ospovat, l’argumentació del qual segueixo ací.[7]

Darwin necessitava demostrar que la transmutació produiria de totes passades progrés, sense que li calgués invocar mecanismes lamarckians. Les formulacions de Von Baer i de Milne Edwards li permeteren de pretendre que la selecció natural «menarà inevitablement a l’avenç gradual de l’organització del major nombre d’éssers vivents arreu del món». Si el progrés era inevitable, ¿significava això que l’home era l’objectiu darrer del procés evolucionista? Un cop Darwin hagué arribat a la conclusió que la selecció natural actua sobre variacions fortuïtes, deixà de contemplar l’home com a resultat inevitable de l’evolució. Però el progrés era certament inevitable, com ho era també la producció d’alguna mena d’ésser pensant (ja el 1838 havia escrit que els vertebrats tendien a millorar en intel·lecte). Desenvolupà a continuació una llei d’«alçada competitiva», per la qual els graons més alts de perfecció eren el resultat d’aquelles situacions que palesaven més competició. L’especialització creixent era el punt d’arrencada de tal competició, i per tant la definició de Darwin d’«alçada» comportava la pretensió implícita que l’especialització era beneficiosa. Així resultava possible per a Darwin d’explicar per què la selecció natural havia de comportar progrés. Si l’especialització era un avantatge, els organismes més altament especialitzats resultarien seleccionats. Aquest procés afavoria Darwin, el qual pretenia ésser encara un «deista» el 1859, en la mesura que una llei de designi general s’esqueia dins les normes establertes de la Teologia Natural.

Al capítol de conclusions de L’origen, Darwin predeia amb una cura sorprenent el curs futur de la ciència biològica: «Els termes usats pels naturalistes d’afinitat, parentiu, comunitat de tipus, paternitat, morfologia, caràcters d’adaptació, òrgans rudimentaris i avortats, etc., deixaran d’ésser metafòrics i tindran una significació clara… S’obrirà un gran camp d’investigació, gairebé no fressat, per a les causes i les lleis de la variació, per a la correlació del creixement, per als efectes de l’ús i el desús, per a l’acció directa de les condicions externes, i així successivament… Les nostres classificacions arribaran, en la mesura del possible, a ésser genealogies; i expressaran aleshores veritablement el que podem anomenar pla de creació.»[8] Per bé que hem de convenir amb Juan Barcia Goyanes que la voga de l’evolucionisme com a conseqüència de la publicació de L’origen de les espècies tendia a fer que tots els camps tradicionals de la recerca biològica (per exemple l’anatomia, l’embriologia) se subordinessin a les pretensions de la teoria evolutiva (per tal d’establir relacions genealògiques), hem d’admetre encara que l’estructura conceptual de la biologia moderna resulta darwiniana en un grau alt. Ernst Mayr remarca que hi ha, en realitat, dues biologies, l’una de les causes pròximes (les ciències fisiològiques) i l’altra de les causes últimes o evolucionades (la història natural). La causa pròxima del dimorfisme sexual, per exemple, pot ésser hormonal o genètica, mentre que la seva causa última pot ésser relacionada amb la selecció sexual o amb l’avantatge selectiu en la utilització diferencial d’un cau ecològic. Les dues biologies, encara que contingudes en elles mateixes en la pràctica, estan fortament interrelacionades, i no hi ha virtualment cap estructura o cap funció d’un organisme que puguin ésser totalment enteses si no són relacionades amb el seu context històric, o sia evolutiu, per tal com tots els organismes són anelles d’una cadena evolutiva de formes canviants.[9] Relligar els camps discrets de la història natural, que han estat prèviament d’una descripció àmplia, amb una ciència biològica coherent i explicativa és el resultat tangible de la revolució de Darwin.

Les fonts espanyoles de Darwin

Per tal com l’Amèrica del Sud tenia un paper tan important en l’itinerari del Beagle, i perquè molt de la teoria posterior de Darwin es basava en les seves observacions fetes allà, Darwin estava ben al corrent dels escrits dels homes de ciència espanyols. El 1831, abans de rebre el seu nomenament per al Beagle, Darwin planejava un viatge a les illes Canàries per observar-hi la vegetació —una idea que li suggerí, en aparença, la lectura de Humboldt. Mai no féu el viatge, però estudià el castellà per l’estiu de 1831. No li agradava la llengua, que trobava «intensament estúpida», i és improbable que llegís l’idioma extensament.[10] Sempre que fou possible preferí de llegir les obres científiques espanyoles en francès (en el cas, per exemple, de Félix de Azara) o en anglès (com és el cas de Jorge Juan i d’Antonio de Ulloa).

Azara, com és prou sabut, seria la font espanyola més significativa per a Darwin. No hi ha tanmateix sinó unes poques referències a les obres d’Azara a L’origen. És citat més sovint al Viatge del Beagle, La descendència de l’home i, amb major importància, a La variació d’animals i plantes en domesticitat. A L’origen, hom troba una de les referències més interessants a Azara al capítol VI, on Darwin, tot remarcant la cura de l’espanyol, introdueix una descripció del Colaptes campestre, un pigot que viu a les planes de La Plata, on no hi ha arbres. Darwin utilitza aquest ocell com a exemple d’una espècie en la qual l’estructura no ha estat canviada per la naturalesa de cara a adaptar-la més bé a un hàbitat canviat. En tals casos, l’espècie és capaç d’ajustar-se a l’hàbitat nou (gràcies a la manca de competència, a l’abundor d’aliment, etc.) sense que li calguin canvis estructurals. Una explicació semblant té més sentit per a Darwin que no pas suposar que un Creador capriciós ha situat un pigot en una plana sense arbres.

Diversos historiadors han pretès que Azara, a causa de les seves discussions sobre la domesticitat i la selecció artificial, era un precursor de Darwin. Encara que Azara forní a Darwin l’evidència tocant al desenvolupament de noves races de bestiar domèstic a l’Amèrica del Sud, per l’acció de macromutacions (que Azara anomenà, de fet, mutaciones), mai no féu el salt conceptual des de la selecció artificial a la natural i sostingué fermament l’opinió d’unes creacions múltiples i successives per a explicar les mostres observades de la distribució geogràfica de les espècies. Les observacions d’Azara sobre la distribució geogràfica eren importants perquè, a desgrat de les seves opinions creacionistes, reconegué un cert nombre de problemes amb els quals hagueren d’enfrontar-se després Darwin i d’altres evolucionistes. Li preocupava la dificultat, posem per cas, d’explicar les distribucions locals de la mateixa espècie en hàbitats separats i intentà d’explicar el continent d’origen de diversos animals existents tant al vell món com al nou. En ambdós casos, arribà a la conclusió que hi havia d’existir més d’un centre de creació per a les espècies en qüestió.[11]

Hi ha dues referències breus a Espanya al capítol I. A la primera, el gran hispanista George Borrow, que havia viatjat per Espanya durant els 1830 com a agent de la British and Foreign Bible Society, informa a Darwin sobre l’origen espanyol del pointer anglès. Sembla que Darwin no havia conegut Borrow personalment però que li havia enviat una requesta a través de Joseph Hooker. «¿Hi ha a Espanya cap gos molt semblant al pointer anglès, en forma, mida i hàbits?», preguntava Darwin.[12] Havia de tenir alguna informació anterior referent a l’origen espanyol de certes races angleses, per bé que resulta curiós que preguntés també sobre l’épagneul, els orígens espanyols del qual eren notoris, com ho indica el seu nom. El segon passatge, sense indicació d’informant, és una referència a la millora dels ases espanyols «per una selecció curosa».

El darwinisme a Catalunya

A Catalunya, la primera rebuda de la teoria de Darwin es limità principalment als tractats antievolucionistes escrits per catòlics ultratjats. Les lectures de Josep de Letamendi, els dies 13 i 15 d’abril de 1867, a l’Ateneu Català, sobre l’origen de l’home, foren precoces en la mesura en què els comentaris de Darwin eren infreqüents a Espanya abans de la Revolució de 1868. El metge català sembla haver estat més ben informat que la majoria dels seus contemporanis. Criticà la mutabilitat de les espècies des d’una perspectiva tomista, tot atacant alhora Lamarck, Darwin i el materialisme comtià.[13] Una lectura antidarwiniana primerenca en català fou la de Francesc de Paula Benessat, que s’adreçà a l’Associació Catalana d’Excursions, pel febrer de 1879, amb el tema «Consideracions sobre les transformacions i el transformisme» (a Catalunya, el moviment de l’excursionisme constituí igualment un focus per a l’estudi de la història natural).[14] L’any següent, en un discurs inaugural per al curs 1880-81, el professor de farmàcia Fructuós Plans i Pujol, seguint Louis Agassiz, atacà el darwinisme com un abús de deducció, tot afegint critiques semblantment severes a Haeckel i Lyell.[15]

Com Ramon Margalef ha observat recentment, la burgesia catalana era tan sòlidament antidarwiniana que, cap al tombant del segle, el darwinisme arribà a ésser considerat com una peculiaritat de la cultura castellana, fins al punt que, en una obra de Miquel dels Sants Oliver, apareixia «un personatge grotesc que es declara “darwinista acérrimo”, i parla en castellà»![16] Certament, les veus darwinianes a Catalunya, a les primeres dècades del segle XX, tendeixen a ésser marginals. La més notable és la del biòleg marí Odón de Buen. Margalef associava la seva resistència a la biologia evolutiva amb la posició culturalment minoritària de Catalunya respecte a l’Espanya castellana, tot esbossant una comparança perceptible amb la situació al Quebec, on l’antidarwinisme dels quebequesos era reforçat per llur oposició a una cultura de parla anglesa dominant i fermament darwiniana. Hom pot esmentar també, com a factors de contribució, la feblesa institucional i financera de la Universitat de Barcelona, així com el comandament de l’Església catalana, de 1878 a 1883, per l’arquebisbe Urquinaona, ferotgement antidarwinià. Urquinaona, quan era arquebisbe de les Canàries, havia tret una pastoral, el 1876, condemnant com a darwinians i materialistes els Estudios históricos de Gregorio Chil y Naranjo, i ordenà de lliurar-ne els fascicles als rectors de les parròquies.[17] Poc després era traslladat a Barcelona, i sembla que Urquinaona hi organitzà, o almenys hi encoratjà, les activitats antidarwinianes, per tal com una sèrie de lectures sobre l’origen de l’home fetes pel P. Eduardo Llanas a les Escoles Pies de Vilanova i la Geltrú li està dedicada.[18] Hom ha de comparar fruitosament la intransigència d’Urquinaona amb el capteniment més flexible del cardenal Ceferino González, primat d’Espanya, al mateix període, encara que hom no pot arribar fins al punt de caracteritzar el catolicisme castellà com a favorable a Darwin.

Una excepció a la posició generalment antievolucionista dels intel·lectuals catalans foren les sèries d’assaigs escrits a la Revista Contemporánea, el 1876-78, pel positivista català Pere Estasen i Cortada, un dels pocs pensadors socials europeus que s’adherí rigorosament al model darwinià (més que no pas a l’spencerià o lamarckià) d’evolució social. D’acord amb Estasen, la natura de l’evolució social era finalística, pel fet que les lleis de la naturalesa malden devers una perfecció incessant en totes les coses. El mecanisme que governa aquestes transformacions socials era la selecció darwiniana: «esta ley que refunde lo irregular e inarmónico».[19]

Darwin exercí, no obstant això, una influència positiva sobre les ciències naturals a Catalunya el segle XIX, a través de la traducció de Leandre Pons i Dalmau (1879) del Diari de recerques redactat a bord del Beagle durant el seu viatge de 1831-36. Com ha remarcat J. M. Camarasa, aquest volum era «el primer llibre de tema científic que reprèn l’ús de la llengua catalana», i, com a tal, tingué una certa influència en la mesura en què la terminologia científica moderna hi era acomodada al llenguatge, a través de normes explícitament establertes per Pons a la seva introducció.[20]

Un comentari interessant i favorable a Darwin, datat el 1911, es troba en un article sobre entropia d’Eugeni d’Ors. D’Ors remarca que l’entropia pot representar tant una pèrdua com un guany, un graó amunt com un graó avall: «La biologia ens diu que representa un guany, que es dibuixa en sentit de progrés». Observem que la interpretació de l’evolució com a orientada sempre en la direcció del progrés és d’inspiració directament darwiniana. En una discussió sobre la selecció sexual, poada de L’origen, d’Ors fa notar que, si bé els individus menys atractius poden ésser eliminats, el nombre total d’individus d’una espècie continua essent el mateix, la qual cosa semblaria indicar que el procés evolutiu no demana una pèrdua d’energia.[21]

THOMAS GLICK[22]





CHARLES ROBERT DARWIN (Shrewsbury, 1809 - Down House, 1882) fou un naturalista, geòleg i biòleg anglès, conegut principalment per les seves contribucions a la ciència de l’evolució. El seu postulat que totes les espècies d’éssers vius tenen una descendència comuna és acceptat de manera general i considerat un concepte científic fonamental. En una publicació conjunta amb Alfred Russel Wallace, plantejà la seva teoria científica, segons la qual l’evolució, que segueix un patró semblant a les branques d’un arbre, és el resultat d’un procés anomenat «selecció natural», en el qual la lluita per la vida exerceix un efecte comparable a aquell que té la selecció artificial en la cria selectiva.

El fet que l’evolució es produeix fou acceptat ràpidament per la comunitat científica, mentre que la teoria de la selecció natural no començà a ser reconeguda com a principal explicació del procés de l’evolució fins a la dècada del 1930, i ara constitueix la base de la síntesi evolutiva moderna. En una forma modificada, el descobriment científic de Darwin continua sent la base de la biologia, ja que proporciona una explicació lògica de la diversitat de la vida.

Darwin desenvolupà el seu interès en la història natural mentre estudiava medicina a la Universitat d’Edimburg, i posteriorment teologia a Cambridge. Durant els seus cinc anys de travessia a l’HMS Beagle es va revelar com un eminent geòleg, amb observacions i teories que donaven suport a les idees uniformistes de Charles Lyell, i la publicació del seu diari del viatge el feu famós com a autor popular. Desconcertat per la distribució geogràfica de la fauna silvestre i pels fòssils recollits durant el viatge, Darwin va estudiar la transmutació de les espècies i va concebre la seva teoria de la selecció natural el 1838. Tot i que va discutir les seves idees amb diversos naturalistes, li calia temps per la seva investigació i donà prioritat al seu treball geològic. El 1858, Darwin estava escrivint la seva teoria quan Alfred Russel Wallace li envià un assaig que descrivia una teoria similar, i ambdues foren presentades a la Societat Linneana en un article conjunt.

Amb la publicació de L’origen de les espècies el 24 de novembre del 1859, Darwin pogué establir l’evolució per descendència comuna. Va examinar l’evolució humana i la selecció sexual a La descendència de l’home i sobre la selecció en relació amb el sexe (1871), seguit de L’expressió de les emocions en els homes i els animals (1872). La seva investigació sobre les plantes fou publicada en una sèrie de llibres. En el seu últim llibre va tractar els cucs de terra i els seus efectes al sòl.

Darwin tingué un gran reconeixement quan va morir. Fou una de les cinc úniques persones del segle XIX no pertanyents a la reialesa en rebre un funeral d’estat, sent enterrat a l’abadia de Westminster, a prop de John Herschel i Isaac Newton.





Notes


[1] Origen de las especies por medio de la selección natural, trad. de la 6a. ed. anglesa per E. Godínez (Madrid, J. de Perojo, 1877). [Torna]



[2] Rafael Pérez de la Dehesa, «La Editorial Sempere en Hispanoamérica y España», Revista Iberoamericana, núm. 69 (1969), pp. 551-555. [Torna]



[3] Les sis edicions poden ésser comparades a The Origin of Species: A Variorum Text, editat per Morse Peckham (Filadèlfia, University of Pennsylvania Press, 1959). La substància de les revisions i les crítiques que tractaven de contestar són analitzades per Peter J. Vorzimmer; Charles Darwin: The Years of Controversy, The Origin of Species and its Critics, 1859-1382 (Filadèlfia, Temple University Press, 1970). [Torna]



[4] Sandra Hervert, The Red Notebook of Charles Darwin (Ithaca, Corneli University Press, 1980), p. 7. Inosculat és un terme mèdic que indica la unió d’un vas sanguini a un altre. [Torna]



[5] Julian Huxley, Evolution: The Modern Synthesis (Nova York, Harper, 1943), p. 14; Ernst Mayr, The Growth of Biological Thought (Cambridge, Massachusetts, Harvard University Press, 1982), pp. 479-480. [Torna]



[6] Per a les discussions sobre el mètode inductiu de Darwin, vegeu David L. Hull, Darwin and his Critics: The Reception of Darwin’s Theory of Evolution by the Scientific Community (Cambridge, Massachusetts, Harvard University Press, 1973), pp. 16-36; i Michael T. Ghiselin, The Triumph of the Darwinian Method (Berkeley, University of California Press, 1969). [Torna]



[7] Dov Ospovat, The Development of Darwin’s Theory: Natural History, Natural Theology, and Natural Selection, 1838-1859 (Cambridge, Cambridge University Press, 1981), cap. 9, pp. 210-228. [Torna]



[8] Juan José Barcia Goyanes, La expresión histórica del concepto de forma en biología, Lección inaugural del curso 1962-63 (Anales de la Universidad de Valencia, vol. XXXVI, quadern I), pp. 46-50. [Torna]



[9] Mayr, The Growth of Biological Thought, pp. 67-69. [Torna]



[10] Francis Darwin, ed., The Life and Letters of Charles Darwin, 2 vols. (Nova York, Appleton, 1898), I, p. 165. [Torna]



[11] Vegeu l’anàlisi de les contribucions d’Azara a l’obra de Darwin per Barbara G. Beddall, «Un naturalista original: Don Félix de Azara, 1746-1821», Journal of the History of Biology, núm. 8 (1975), pp. 15-66. [Torna]



[12] Clement King Shorter, George Borrow and his Circle (Londres, Hodder and Stoughton, 1913), p. 313. La nota de Darwin a Hooker és reproduïda en facsímil. [Torna]



[13] José de Letamendi, Discurso sobre la naturaleza y origen del hombre (Barcelona, Ramírez, 1867). [Torna]



[14] El sentido católico en las ciencias médicas, 1 (1879), pp. 58-60. [Torna]



[15] Juan Vernet Ginés, Historia de la ciencia española (Madrid, Instituto de España, 1975), pp. 265-266. [Torna]



[16] Ramon Margalef, «Meditació sobre la recerca a la universitat», Ciència, núm. 13 (gener-febrer 1982), p. 43. Es tracta de l’obra L’Hostal de la Bolla (Barcelona, Edicions 62, 1982), p. 42. [Torna]



[17] José María de Urquinaona y Bidot, Carta pastoral… con motivo de la obra que ha empezado a publicarse en esta ciudad con el título de «Estudios históricos, climatológicos y patológicos de las Islas Canarias», prohibiendo su lectura (Las Palmas, Víctor Doreste y Navarro, 1876). Vegeu-ne la discussió en Thomas F. Glick, Darwin en España (Barcelona, Península, 1982), cap. 1. [Torna]



[18] Eduardo Llanas, «Conferencias científico-religiosas sobre el origen del hombre», El sentido católico en las ciencias médicas, 2 (1880), pp. 701-707. [Torna]



[19] Vegeu, per exemple, Estasen, «La teoría de la evolución aplicada a la historia», Revista Contemporánea, núm. 4 (1876), pp. 447-464 i següents. [Torna]



[20] J. M. Camarasa, «Darwin i la lexicografia científica catalana de la Renaixença», Ciència, núm. 1 (juliol-agost 1980), pp. 56-57. [Torna]



[21] Eugeni d’Ors, «Els fenòmens irreversibles i la concepció entròpica de l’univers», Arxius de l’Institut de Ciències, núm. 1 (1911), pp. 112-114. [Torna]



[22] Aquest text figurava com a pròleg a la primera edició d’aquesta obra publicada per Edicions 62 el 1982 dins la col·lecció Clàssics del Pensament Modern. [Torna]





