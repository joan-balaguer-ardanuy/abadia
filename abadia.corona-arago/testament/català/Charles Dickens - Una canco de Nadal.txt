En aquesta història nadalenca de fantasmes, Charles Dickens va crear un dels seus personatges més populars, el vell Scrooge. Ganyó, roí, gasiu, espremedor, avar, escanyapobres i, sobretot, remugaire, Scrooge és del tot insensible a l’amabilitat i a l’esperit del Nadal. Fins que se li apareixen els tres esperits que li fan veure que va per mal camí. Amb ells repassa la tristor del seu passat, l’amargor del present i la condemna que l’amenaça en el futur si no canvia la seva actitud davant la vida. Scrooge aprèn la lliçó, una lliçó que l’acostarà a la felicitat.

La ironia, el retrat social i la narració exemplificativa es barregen en una de les obres més recordades de Dickens.





Charles Dickens





Una cançó de Nadal




ePUB v2.0

Raticulina 08.11.14





Títol original: A Christmas Carol

Charles Dickens, 1843

Traducció: Joan Basté & Rosalinda Manning, 1987

Il·lustració de portada: P. J. Lynch

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





PREFACI


Tot al llarg d’aquest petit llibre de fantasmes he procurat donar-ne una idea que fes que els meus lectors no s’inquietessin respecte d’ells mateixos ni en relació amb els altres ni amb aquesta diada de l’any ni amb l’autor. Tant de bo que el fantasma es mogui per la casa agradosament, sense que li vinguin ganes de quedar-s’hi.

El vostre fidel amic i servidor

Desembre de 1843





ESTROFA PRIMERA


L’espectre de Marley

Per començar, direm que Marley era mort. No hi pot haver cap mena de dubte respecte a aquest fet. El registre del seu traspàs havia estat signat pel capellà, l’escrivent, l’empresari de la funerària i l’encarregat de presidir el dol. També el signà Scrooge. I el nom de Scrooge es cotitzava a la Borsa, fos quin fos el document en què figurés.

El vell Marley era tan mort com el clau d’una porta, segons ho expressa la dita popular.

Ep, però! No vull pas dir que jo, per pròpia experiència, sàpiga que hi hagi cap mena de mort per un clau de porta. Més aviat pensaria que si hi ha un clau en el comerç dels ferreters digne de ser qualificat de mort, hauria de ser el clau d’un taüt. Però la saviesa dels nostres avantpassats es complaïa en establir aquestes semblances i no seran pas les meves mans maldestres —ni tampoc el país m’ho permetria— les que les alterin. Així, doncs, ja m’excusareu si repeteixo emfàticament que Marley era tan mort com el clau d’una porta.

Ho sabia Scrooge que Marley era mort? És clar que sí! Com podia ser d’altra manera? Scrooge i ell havien estat socis una pila d’anys. Scrooge va ser el seu únic testamentari, el seu únic administrador, el seu exclusiu beneficiari de l’herència, el seu únic amic i l’únic que l’acompanyà a la tomba. I no es pot dir que un esdeveniment tan desafortunat el deixés en un grau massa elevat d’aflicció; tot el contrari: va donar proves de ser un excel·lent home de negocis el mateix dia del funeral, pel fet de solemnitzar-lo amb una transacció prou favorable.

Parlar de l’enterrament de Marley m’obliga a tornar al punt de partida. No hi havia ni el més lleu dubte sobre la mort de Marley. Això ha de quedar sòlidament establert, ja que, en cas contrari, res no hi hauria de meravellós en la història que vull contar-vos. Si no estiguéssim perfectament convençuts que el pare de Hamlet ja era mort abans que comencés la tragèdia, no hi veuríem res d’excepcional en el fet de passejar-se per la seva pròpia fortalesa enmig de la tempesta, com tampoc no l’hi veuríem en el cas que algun cavaller de mitja edat rondés temeràriament, ja de nit caiguda, per un lloc ventolà —diguem, per exemple, el cementiri de Sant Pau— i sense altre motiu que el de causar un cert esglai en la dèbil ment del seu fill.

Scrooge mai no esborrà el nom de Marley de la porta del seu establiment, de forma que, anys més tard, encara podíeu llegir-hi: «Scrooge & Marley». Aquest era el nom amb el que tothom coneixia aquella societat i fins i tot es donava el cas que alguns nouvinguts en aquella mena de negocis no paressin atenció a l’hora d’anomenar el supervivent Scrooge o també Marley, per bé que ell responia per qualsevol dels dos, ja que li era ben igual.

Ah, però! El tal Scrooge no era pas home de tracte suau en la feina de cada dia: premia, masegava, asservia i rebregava tots aquells amb qui tenia relacions. Era dur i cantellut com una pedra foguera de la qual mai l’acer no n’hagués pogut fer saltar ni una guspira; i, tan reservat, secret i solitari, com una ostra. Una mena de fred interior glaçava el seu rostre envellit, li posava gebre al nas, li arrugava les galtes, li enravenava el caminar, li enrogia els ulls, li cobria els llavis d’un color blavós i feia que la seva veu tingués un dring grinyoladís. Hi havia com el rastre d’una gelada calamarsa en el seu cap, en les celles i en els pèls punxeguts de la barba. Semblava com si el fred viatgés amb ell de forma que el seu despatx era glaçat en plena canícula i no es desglaçava pas quan venia el Nadal.

El fred i la calor exteriors no tenien cap influència en Scrooge. Si cap calor no l’escalfava, cap fred no l’embalbia. Cap dels vents bufadors era més tallant que ell, cap neu en davallar era més tenaç en el seu propòsit, cap pluja pertinaç menys inclinada a la clemència. El mal temps mai no podia dominar-lo. La pluja més densa i la neu i la calamarsa i el torb només podien gloriejar-se de dur-li avantatge en una sola cosa: els elements a vegades es produïen amb dolcesa; Scrooge, mai.

Mai ningú no l’havia deturat enmig del carrer per dir-li, amb afecte: «Benvolgut Scrooge, com van les coses? Quin dia em vindreu a veure?». Cap mendicant no se li acostava per pidolar-li una almoina, cap vailet no hauria gosat preguntar-li l’hora que era, cap home o dona, en tota la vida, no se li havien atansat per demanar-li el camí per anar a tal o a qual indret. Fins i tot els gossos dels ceguets semblaven conèixer-lo i quan el veien venir d’un tros lluny arrossegaven els seus amos cap a entrades i carrerons i es posaven a remenar la cua com si diguessin: «Més val que no et vegi ningú, en lloc que et vegi un dimoni, amo meu!».

A Scrooge, però, tot això no li llevava la son. El que més li agradava, precisament, era avançar pels camins de la vida deixant estrafolàriament a un costat, distanciada, tota humana simpatia.

I heus ací que una vegada —el millor dia de l’any, la vigília de Nadal— el vell Scrooge estava assegut i enfeinat al seu despatx. Feia un temps fred i ombrívol, que gelava el moll dels ossos, i, a més a més, hi havia boira. Des del despatx, podia sentir el tràfec de la gent anant d’un costat a l’altre del pati exterior, copejant-se el pit amb les mans i batent amb els peus les pedres del paviment per escalfar-se o, almenys, desentumir-se. Les campanes de ciutat feia poc que havien anunciat les tres, però ja tot era fosc —es pot dir que no hi havia hagut claror en tot el dia— i a través de les finestres de les oficines veïnes es podia veure com resplendien les espelmes, talment taques rogenques que es destacaven de l’aire dens i grisós. La boira es filtrava per qualsevol esquerda i pel forat de cada pany; era tan espessa a fora que, baldament el pati no fos dels més amples, les cases del davant semblaven fantasmes desdibuixats. En veure com queia aquella boira bruta que ho anava obscurint tot, es podia pensar que la naturalesa vivia molt a la vora d’aquell indret i que, precisament ara, es trobava en moments de suma agitació.

La porta del despatx de Scrooge era oberta, de forma que ell podia vigilar el seu dependent, el qual, arredossat en un llòbrec quartet, que més aviat semblava el dipòsit de l’aigua, estava copiant cartes. Scrooge tenia un foc molt menut, però el del dependent encara ho era més: ho era tant, de minúscul, que semblava fet d’una sola brasa. Ara bé, no n’hi podia posar més, de carbó, ja que el vell Scrooge se’l reservava en una caixa del seu propi despatx i si el dependent hagués gosat entrar-hi a buscar-ne, ben segur que l’amo li hauria donat a entendre clarament que no calia que es molestés. De manera que el dependent va embolicar-se un xic més amb la seva bufanda blanca i va procurar escalfar-se una mica amb la flama de l’espelma; ara bé, com que era un home d’una imaginació moderada, aquesta darrera temptativa no li va donar cap resultat.

—Que tingueu un feliç Nadal, oncle! Que Déu us guardi! —va cridar una veu alegre.

Era la del nebot de Scrooge, introduït a l’oficina amb tanta rapidesa que aquella salutació va ser el primer avís de la seva presència.

—Bah! —va remugar Scrooge—. Ximpleries!

El nebot s’havia acalorat tant amb la seva ràpida cursa a través de la boira i el gebre que tot ell era com un braser; tenia el rostre enrojolat, formós, amb uns ulls que guspirejaven i un alè que semblava fum.

—El Nadal una ximpleria, oncle? —va replicar el nebot—. Estic segur que volíeu dir una altra cosa!

—És clar que sí! —va reblar el clau Scrooge—. Feliç Nadal! Però per quin sant pots estar alegre tu? Ets massa pobre!

—Aquesta sí que és bona! —va admirar-se el nebot, alegrement—. I vós per quin sant us sentiu tan desgraciat? Quina raó teniu per estar de tan malhumor? Sou massa ric per tenir aquests sentiments!

Scrooge, que en aquell moment no tenia una rèplica preparada, només va exclamar «Bah!» per segona vegada mentre deixava anar de nou: «Ximpleries!».

—Apa, oncle, no sigueu tan malagradós! —li suplicava el nebot.

—És que puc ser d’una altra manera vivint en aquest món de ximples? —insistia l’oncle—. Feliç Nadal! No estic per romanços! Què significa el Nadal, per a tu, sinó l’època de pagar factures sense tenir diners, una diada en la que et sents un any més vell, però ni una hora més ric? No és el Nadal el mal moment de passar comptes i comprovar que han estat dotze mesos seguits de temps estèril en tots els camps? Si pogués imposar la meva voluntat, faria que cada idiota que se m’acosta amb el seu «Feliç Nadal» als llavis es veiés consumit en el seu propi púding i enterrat amb un pal de boix grèvol que li travessés el cor. Això faria!

—Però oncle! —clamava el nebot.

—Nebot —insistia l’altre, severament—: celebra el Nadal a la teva manera i deixa que jo m’ho faci a la meva.

—Celebrar? —repetia el nebot de Scrooge—. Però si no ho celebreu de cap manera, vós!

—Doncs deixa’m en pau d’una vegada! —volia tancar la petita discussió Scrooge—. Ja et dic jo que t’ha beneficiat, a tu! Ja n’has tret un bon profit, del Nadal!

—Hi ha moltes coses de les quals m’hauria pogut aprofitar i no ho he fet —encara va contradir el nebot—. El Nadal n’és una. Però estic segur que sempre, a mesura que s’ha anat acostant la diada de Nadal, a part la veneració deguda al seu nom i al seu origen sagrats, hi he pensat com en una festa commovedora, una ocasió ideal per sentir-se amable, caritatiu i benevolent; al meu entendre, és l’única diada en tot l’any en la qual homes i dones, com en acord mutual, semblen obrir lliurement els seus cors empresonats i contemplar la gent que està per sota d’ells com si realment fossin companys de camí cap al sepulcre i no pas com una altra mena de criatures subordinades, i per tant, destinades a viatges diferents. Vet-ho aquí, oncle: encara que el Nadal no m’hagi posat mai a la butxaca ni una mala moneda d’or o d’argent, sento que m’ha fet bé i noto que me’n seguirà fent. I dic: que Déu el beneeixi!

El dependent, des de la seva cel·la, aplaudia de manera involuntària aquestes paraules. Tanmateix, adonant-se sobtadament d’aquella impertinència, va voler dissimular esparpillant el foc, però, amb tan mala fortuna, que apagà per sempre la darrera i feble brasa que hi cremava.

—Feu que m’arribi de vós un altre soroll! —va amenaçar Scrooge al dependent— i podreu celebrar el Nadal amb la pèrdua de la vostra col·locació. —I dit això, dirigint-se de nou al nebot, va afegir—: Cal reconèixer que ets un gran orador i em sorprèn que encara no siguis al Parlament.

—No us enfadeu, oncle! Au, home! Vingueu demà a menjar amb nosaltres!

Scrooge va respondre que abans el veuria… Sí, ho va dir!, va deixar anar l’expressió tota sencera: que abans el veuria en el darrer dels extrems.

—Però, per què? —preguntava el nebot de Scrooge—. Per què?

—Per què et vas casar? —li va demanar Scrooge, d’una escopetada.

—Perquè estava enamorat.

—Perquè estaves enamorat! —va rondinar Scrooge, com si això fos l’única cosa del món encara més ridícula que el fet de voler passar un Nadal joiós—. Bona tarda!

—Però oncle: si mai no m’havíeu vingut a veure abans no em casés, per què ara voldríeu que no ho hagués fet?

—Bona tarda —va tornar a dir Scrooge.

—No necessito res de vós, no us pidolo res… Per què no podem ser amics?

—Bona tarda —va repetir de nou.

—Em sap greu, us ho dic de cor, veure que sou tan obstinat. Mai no hem tingut cap desavinença per culpa meva. M’havia proposat invitar-vos per fer honor al Nadal i conservaré el meu bon humor nadalenc a desgrat de tot. Així, doncs, un feliç Nadal, oncle!

—Bona tarda —va respondre Scrooge.

—I feliç any nou!

—Bona tarda —va ser la rèplica.

El nebot, a desgrat d’això, va sortir d’aquella cambra sense cap paraula d’enuig. Tot seguit, va aturar-se a la porta de sortida a fi de donar les bones festes al dependent, el qual, tot i passar tant de fred, encara estava més càlid que el vell Scrooge, a jutjar per la cordialitat amb què el va correspondre.

—Quin altre en tenim amb aquest! —murmurava Scrooge, que els havia sentit per casualitat—. El meu escrivent, amb quinze xílings de setmanada, una dona i una família per mantenir, encara parla d’un feliç Nadal. Em sembla que m’hauré de tancar al manicomi.

El foll escrivent va acompanyar el nebot de Scrooge fins a la porta de sortida i, acte seguit, va fer entrar dos cavallers. Es tractava d’uns senyors elegants, de bon veure, els quals, ja dins del despatx de Scrooge, es van treure el barret. Duien les mans ocupades amb llibres i papers, però saludaren cerimoniosament.

—La casa «Scrooge i Marley», no és així? —corroborava un dels arribats, després d’haver consultat una llista que portava—. Tinc el plaer de parlar amb el senyor Scrooge o amb el senyor Marley?

—El senyor Marley fa set anys que és mort —va replicar Scrooge—. Fa set anys que va morir, en una nit com la d’avui.

—No dubtem que la seva liberalitat estarà igualment ben representada pel seu soci supervivent —va dir el cavaller, exhibint les seves credencials.

Ben cert que hi estava representada, ja que en aquest aspecte es podia parlar de dues ànimes bessones. En oir l’ominosa paraula «liberalitat», Scrooge, arrufant les celles, va sacsejar el cap mentre tornava a mans del cavaller els papers que acabava de passar-li.

—En aquestes diades festives de l’any, senyor Scrooge —assegurava el cavaller, tot enarborant una ploma— és més desitjable que mai poder recollir alguna provisió pels pobres i necessitats, que tant sofreixen la duresa dels temps. Són a milers els mancats de les coses més necessàries, a centenars de milers els que no tenen ni la més elemental de les comoditats, senyor.

—És que no hi ha presons? —va preguntar Scrooge.

—Una pila de presons —va respondre el cavaller, guardant la ploma.

—I els hospicis de les associacions laborals, que ja no funcionen? —va seguir el vell.

—Sí que ho fan. I no obstant —afegia el cavaller— hauria preferit poder dir que estan tancats.

—L’Ajuda Social de l’Estat i la Llei dels Pobres encara estan en vigor, no és així?

—No els manca pas la feina, senyor.

—Oh! Amb tot el que heu dit al començament havia arribat a pensar que algun succés no hagués interromput els seus serveis —va manifestar Scrooge—. Em complau saber que no és així.

—Sotmesos a la impressió que cap d’aquestes pràctiques proporcionen a la gent una cristiana alegria espiritual o física —explicava encara el cavaller—, uns quants de nosaltres hem emprès la tasca de reunir uns cabals per comprar aliments i begudes pels pobres, a més de mitjans perquè s’escalfin. Hem triat aquests dies perquè en ells la necessitat és més penosa i l’abundor augmenta la joia. Per quina quantitat us voleu inscriure?

—Per cap —va replicar Scrooge.

—És que desitgeu mantenir l’anònim?

—El que desitjo és que em deixin sol —va remugar Scrooge—. Ja que em pregunteu el que desitjo, aquesta és la meva resposta: les festes de Nadal no m’alegren en absolut i no veig perquè jo he d’alegrar els ganduls. Ajudo a sostenir les institucions que abans he mencionat, que ja són prou cares. Si hi ha algú que passa dificultats, que hi vagi a raure.

—N’hi ha molts que no poden anar-hi i d’altres n’hi ha que preferirien la mort.

—Doncs que es morin —va contradir-lo Scrooge—. Seria millor per a ells i, de passada, disminuirien l’excés de població. Per altra banda, caldrà que m’excuseu, ja que no estic massa al dia sobre aquestes qüestions.

—Doncs caldria que les coneguéssiu —va ser l’observació del cavaller.

—No són de la meva incumbència —insistia Scrooge—. Ja és suficient que un home atengui el seu propi negoci i que no es fiqui en els dels altres. Els meus em tenen constantment ocupat. Bona tarda, senyors!

Veient prou clar que resultaria inútil seguir raonant, aquells senyors es van retirar. Scrooge va reprendre la seva feina havent millorat l’opinió que tenia de si mateix i amb un especial bon humor que no era comú en ell.

Mentrestant la boira i la foscor es densificaren de tal manera que la gent anava d’una banda a l’altra lluint poderoses atxes de vent, amb les que s’oferien per caminar davant dels carruatges i guiar-ne els cavalls. L’antic campanar d’una església, una ronca i vella campana del qual sempre escrutava Scrooge a través d’un finestral gòtic, es va anar fent invisible; les hores i els quarts seguien sonant enmig de la boira i les seves trèmules i prolongades vibracions semblaven el carrisqueig de les dents d’un cap glaçat allí dalt, en les altures. El fred s’intensificava amarant-ho tot. En el carrer major, a una raconada del pati, uns obrers estaven reparant les canonades del gas i havien encès un gran foc dins d’un braser, al voltant del qual s’hi havia aplegat una munió d’homes i de minyons esparracats, que s’escalfaven les mans i parpellejaven com en èxtasi, davant de les flames. Per una abandonada boca d’aigua sobreeixien els degotalls, malhumorats, que anaven convertint-se en misantròpics caramulls. La brillantor de les botigues, en les que branquillons i cireretes de boix grèvol espurnejaven amb l’escalfor dels llums dels aparadors, dotava d’un color rosat la cara dels que hi passaven pel davant. Els comerços de les gallinaires i dels adroguers s’havien convertit en una mena de joc alegre, en un esplèndid espectacle davant del qual resultava difícil de creure que tot allò guardés cap mena de relació amb coses tan insulses com la compra i la venda. L’Alcalde, dins de la fortalesa del seu magnífic Ajuntament, donava ordres als seus cinquanta cuiners i majordoms a fi que el Nadal se celebrés tal com s’esqueia en la mansió d’un alcalde; i fins i tot el sastre, a qui havia multat amb cinc xílings el dilluns passat per transitar embriac pel carrer i cometre actes d’incivisme, ara s’ocupava preparant, en les seves golfes, el púding per la propera diada, mentre la seva magre muller i el seu fill havien sortit per comprar la carn de bou.

La boira i el fred anaven en augment. Era un fred penetrant, agut, que calava fins al moll dels ossos. Si el bon Sant Dunstan hagués mossegat el nas del Malèfic amb una mica d’aquell temps inclement, en lloc de fer-ho amb les seves armes familiars, ben segur que s’hi hauria fet un panxó de riure amb una ocurrència tan desbaratada. Un individu de nas curt, mossegat i rosegat pel fred si fa no fa de la manera que els gossos roseguen un os, va inclinar-se davant de la porta de Scrooge amb la intenció d’obsequiar-lo amb una nadala; però als primers sons de

«Sigueu beneït, senyor,

i lliurat de tot dolor!»,



Scrooge va agafar un regle amb tanta energia de moviments que el cantaire va escapolir-se, ple d’horror, deixant badada la porta per on entraven alenades de boira i de rou.

A la fi va arribar l’hora de tancar el despatx. De mala gana, Scrooge va baixar del seu alt tamboret i, encara que d’una manera tàcita, va haver d’admetre en el seu interior el fet de la festivitat davant de l’expectant dependent, el qual s’esperava una mica retirat i tot seguit va apagar l’espelma i es va posar el barret.

—Suposo que demà voldreu fer festa tot el dia —li va etzibar Scrooge.

—És el més adient, senyor.

—Ni és adient —va replicar-li Scrooge— ni és just. Si jo, pel mateix motiu, us retingués mitja corona, ho consideraríeu un abús, no és cert?

El dependent va fer un mig somriure.

—I en canvi —digué Scrooge— no considereu que esteu abusant de mi si us pago un jornal per no fer res en tot el dia.

El dependent li va fer observar que allò només passava una vegada l’any.

—És una excusa ben pobra si es tracta d’escurar la butxaca d’un ciutadà cada vint-i-cinc de desembre —va exclamar-se Scrooge mentre es cordava l’abric fins a la barbeta—. Suposo que necessiteu tot el dia. Però l’endemà procureu estar aquí al més aviat possible.

El dependent va prometre que ho faria i Scrooge va sortir botzinant. El despatx va quedar tancat en un vist i no vist i el dependent, amb la seva llarga bufanda blanca sortint-li pels extrems més avall de la cintura (ja que no podia presumir de cap abric), es va deixar relliscar per un pendent gelat que hi havia a Cornhill, entremig d’uns vailets que li feien carrer —patinatge que va repetir no menys de vint vegades, tot plegat, per ser la vigília de Nadal— i, després, se’n va anar corrent cap a casa seva, per Camden Town, amb l’ànim de jugar a la gallineta cega.

Scrooge va engolir-se un melangiós sopar en la melangiosa taverna de sempre i un cop va haver llegit tots els periòdics i passat la resta de la vesprada entretingut amb el seu talonari de comptes, es va dirigir cap a casa seva per ficar-se al llit. Vivia en un estatge que ja havia pertangut al seu difunt soci. Estava constituït per una sèrie d’habitacions ombrívoles, en un adust edifici construït damunt d’un pati. La casa es veia tan abandonada que donava la impressió d’haver estat habitada només quan era jove, que després s’hagués posat a jugar a fet i amagar amb les altres cases i que, finalment, hagués oblidat el camí de sortida. Havia arribat a ser tan vella i tan trista que allí només hi podia viure Scrooge: les altres dependències havien estat llogades per servir de despatxos. El pati era tan fosc que fins i tot Scrooge, que el coneixia pedra per pedra, es veia obligat a temptejar-les amb la mà. La boira i la gebra s’havien apoderat de tal manera de l’entrada de la casa que semblava que el Geni del Temps s’hagués assegut al llindar en lúgubre meditació.

Havent aclarit tot això, cal dir que res de particular hi havia fora del picador de la porta, que era molt gran. Cal afegir també que Scrooge l’havia vist en aquell mateix lloc, nit i dia, durant tot el temps que hi portava vivint; i encara direm que Scrooge podia passar per l’home amb menys fantasia de tot Londres, incloent en la llista —i això no deixa de ser un concepte agosarat— l’Ajuntament, els regidors i els macers. Cal saber igualment que Scrooge no havia tornat a pensar en Marley fins aquella tarda, amb tot i que havien passat set anys des de la mort del seu soci. I dit el que precedeix, m’agradaria que algú m’expliqués —si és que hi ha algú que ho pugi fer— com és que Scrooge, tenint posada la clau de la porta al forat del pany, va veure en el picador, sense que aquest sofrís cap visible mudança, no pas el picador pròpiament, sinó la cara de Marley.

La cara de Marley! Però no apareixia rodejada d’una ombra impenetrable, com els altres objectes del carreró, sinó que semblava encerclada per un halo fosforescent, com una llagosta podrida dins d’un celler ben fosc. La seva expressió no era d’enuig ni de ferotgia, sinó que mirava a Scrooge tal com Marley acostumava a fer-ho en vida: a través d’unes fantasmals ulleres, que a vegades feia descansar damunt del seu front fantasmal. El cabell es movia de forma curiosa, com si es trobés agitat per un alè o per un aire tebi; i els ulls, per bé que es mantenien ben oberts, estaven absolutament immòbils. Això i el seu color lívid li donaven un aspecte esfereïdor, cosa que no semblava pas formar part de la seva expressió voluntària, sinó imposat per una força estranya.

Quan Scrooge mirava amb fixesa aquell fenomen, tornava a adquirir l’aspecte de picador.

Si diguéssim que no va tenir cap esglai o que la seva sang no es va sentir oprimida per una terrible sensació que no havia experimentat des que era petit, ben cert que mentiríem. Però va posar els dits damunt de la clau que havia deixat anar, la va fer girar obstinadament dins del pany i, un cop entrat a la casa, va encendre una espelma.

Rere un moment d’indecisió, va aturar-se abans de tancar la porta, bo i mirant darrera seu com si tingués por de ser davant la cua de la perruca de Marley, fent de les seves a l’interior. Però no hi havia res darrera d’aquella porta, a excepció dels cargols i les seves femelles que subjectaven el picador. De manera que va dir: «Bah, bah!». I va tancar de cop.

El soroll ressonava per tota la casa, com un tro. Cada una de les habitacions del pis de dalt i cada un dels barrils del celler que un comerciant de vins tenia als baixos semblava com si retrunyissin amb un eco propi i especial. Scrooge no era pas la mena d’home que es deixa espantar pels ecos. Va assegurar la porta i, pel vestíbul, va pujar escales amunt, sense cap pressa, mocant l’espelma a mesura que avançava.

Podeu imaginar-vos, vagament, que conduïu una carrossa de sis cavalls fent-la pujar per un tram d’escales o que la guieu per entremig d’una nova i confusa llei del Parlament; però jo només voldria parlar-vos de fer pujar per l’esmentada escala un cotxe de morts entravessat; és a dir, amb la llança de cara a la paret i la portella del darrera reüllant la balustrada. Doncs ho hauríeu aconseguit i encara us hauria sobrat espai, de tanta amplària com hi havia. Potser per això Scrooge s’imaginava que un carruatge funerari avançava, al davant d’ell, entre les ombres. Ni mitja dotzena de llums de gas com els que hi havia al carrer haurien estat suficients per donar claror a aquella entrada, de forma que no resulta difícil de comprendre que amb l’espelma de Scrooge no n’hi havia pas prou per vèncer les tenebres.

Scrooge seguia pujant, sense preocupar-se en absolut per la situació. L’obscuritat és barata i això complaïa a Scrooge. Abans d’haver fermat la porta, això no obstant, havia donat un tomb per les habitacions, per assegurar-se que tot estava en ordre. El record que tenia d’aquell rostre del picador era raó suficient per la vigilància.

La sala, el dormitori, la cambra dels mals endreços, tot estava tal com calia que estès. No hi havia ningú sota la taula ni sota el sofà; una mica de foc dins de la llar; la cullera i l’ansat a punt de ser usats i un bol amb farinetes damunt de la reixeta de l’escalfapanxes (ja que Scrooge anava sentint-se víctima d’un cadarn). No hi havia ningú sota el llit, ningú en el recambró de la higiene, ningú dins la seva bata, penjada a la paret en una actitud sospitosa. La cambra dels mals endreços seguia com sempre, així com el guardafocs, unes velles sabates, dues cistelles per la pesca, el rentamans en el seu trespeus i l’atiador.

Del tot satisfet, doncs, havia tancat la porta donant dues voltes a la clau i passant el forrellat, cosa que no era el seu costum, s’havia ficat a la cambra. Ja assegurat contra possibles sorpreses, es va desfer de la corbata, es va posar la bata, les sabatilles i l’estrenyecaps i va asseure’s davant del foc per prendre les farinetes.

Era un foc, tanmateix, de minses proporcions, ben poca cosa per combatre un fred tan intens com el d’aquella nit. No tenia més remei que seure-hi a frec, quasi com si el covés, abans de poder extreure la més mínima sensació d’escalforeta d’aquell grapat de combustible. La xemeneia era molt vella, construïda sens dubte per algun mercader flamenc feia molt de temps i adornada tot al volt amb curioses rajoles holandeses que representaven escenes tretes de la Bíblia. Allí hi podíeu veure Caïms i Abels, filles del Faraó, reines de Saba, missatgers angèlics que baixaven de les esferes damunt de núvols talment llits de plomes, Abrahams, Baltasars, apòstols navegant en barques igual que si fossin recipients per a mantega, centenars de figures capaces d’estimular el seu pensament… I, amb tot, va ser el rostre de Marley, que havia mort set anys enrere, qui va aparèixer com la vareta de l’antic profeta i s’ho va engolir tot. Si cada una d’aquelles rajoles hagués tingut una superfície verge, amb poder per representar els esbullats retalls de la seva imaginació, totes haurien ofert una còpia del cap de Marley.

—Ximpleries! —va dir-se Scrooge, caminant d’un costat a l’altre de l’habitació.

Després d’haver rondat una bona estona, es va tornar a asseure. Quan inclinava el cap en el respatller de la butaca la seva mirada va anar-se a fixar damunt d’una campana, ja en desús, que penjava de la cambra i que, per alguna finalitat avui oblidada, encara servia per comunicar-se amb el pis de dalt de l’edifici. En contemplar-la, li va semblar, amb gran sorpresa i una por estranya, inexplicable, que la campana es començava a balancejar. Ho feia tan lleument al principi que es pot dir que a penes produïa soroll; però aviat va engrescar-se amb repics fortíssims, els quals foren imitats per totes les campanes de la casa.

Tot plegat potser va prolongar-se mig minut o un minut, però en aquells moments semblava que hagués durat una hora. Les campanes van emmudir de sobte i a un mateix temps, tal com havien fet a l’engegar-se. A continuació pervingué, dels baixos de la casa, un so metàl·lic, com el d’algú que estigués arrossegant una cadena feixuga per damunt de les bótes del comerciant de vins. I, en aquells moments, Scrooge va recordar haver sentit dir que els fantasmes de les cases encantades sempre arrosseguen cadenes.

La porta del celler s’obrí de cop amb gran terrabastall i, acte seguit, Scrooge va poder percebre com, amb una intensitat creixent, el soroll venia primer del pis de sota, després de les escales i, finalment, es dirigia cap a la seva porta.

—Ximpleries i res més! —va repetir-se Scrooge—. No m’ho puc creure!

Això no obstant, el seu rostre empal·lidia quan, sense haver-hi cap causa, el soroll va travessar la pesada porta i es va introduir a la cambra, davant dels seus ulls. Només d’entrar, la flama que llanguia a la llar va fer un salt com si digués: «El conec! És l’espectre de Marley!». I tot seguit va tornar a esmorteir-se de cop.

Aquella cara era ben bé la seva cara. Era Marley, amb la cua de la perruca, l’armilla de sempre, els pantalons ajustats i les botes; les borles de les botes s’eriçaven, així com la cua, el faldó de la levita i els cabells del cap. Duia cenyida a la cintura la cadena arrossegada. Era llarga i se li enroscava al voltant, com una cua; estava feta —Scrooge se’n va voler assegurar mirant-la de la vora— de caixes de cabals, claus, cadenats, llibres d’arqueig, escriptures i pesades bosses d’acer treballat. El seu cos era transparent, de manera que Scrooge, observant-lo, mirant-lo a través de la seva armilla, podia veure els dos botons que lluïen al darrera de la casaca.

Scrooge havia sentit dir, ben sovint, que Marley era un home sense entranyes, però mai no ho havia vist tan clar com en aquest moment.

I és que ni ara no s’ho arribava a creure. Encara que es mirés l’espectre travessant-lo amb els ulls una vegada i una altra, mentre el tenia dret davant d’ell; encara que sentís la gèlida influència dels seus ulls glaçats; encara que s’adonés del teixit d’aquell mocador que li donava la volta pel cap i la barba, embolcall que mai no li havia vist, encara que es donessin cent noves circumstàncies que el fessin present, ell, lluitant contra el testimoni dels seus sentits, es resistia a creure el que veia.

—Què passa? —va dir Scrooge, càustic i immutable, com li era habitual—. Què vols de mi?

—Moltes coses —va replicar una veu, que, sens cap dubte, era de Marley.

—Qui ets?

—M’hauries de preguntar qui era.

—Qui eres, doncs? —va insistir Scrooge, aixecant la veu—. Demanes molta precisió, per ser tan desdibuixat i confús. —Anava a dir «per ser només una ombra», però li va semblar que la frase pronunciada era més escaient.

—En vida vaig ser el teu soci, Jacob Marley.

—Pots… pots asseure’t? —li va preguntar Scrooge, mirant-lo amb ull dubtós.

—Sí que puc.

—Doncs fes-ho.

Scrooge ho havia preguntat perquè no sabia si un espectre de tanta transparència estava en condicions d’ocupar una cadira; s’adonava que, en el cas que allò no li fos possible, els caldria entrar en una munió de farragoses explicacions. Però el fantasma es va asseure a l’altre costat de la llar de foc, com si no hagués fet res més en tota la seva vida.

—No creus en mi —observà l’espectre.

—No —confirmà Scrooge.

—Quina prova més voldries de la meva realitat, fora de la que t’ofereixen els sentits?

—No ho sé pas —li va contestar Scrooge.

—Per què en dubtes dels teus sentits?

—Perquè —li va dir Scrooge— la més petita cosa els altera. Una mica de malestar a l’estómac els converteix en mentiders. Tu pots ser el resultat d’un mos de carn mal paït, d’un mica massa de mostassa, d’un bocí de formatge o d’un trosset de patata no prou cuita. I més aviat em sembles espectre estomacal, que no fantasmal.

Scrooge no era pas home inclinat a fer facècia amb les paraules, ni li semblava que aquell fos el moment ideal per iniciar-s’hi. La veritat és que s’esforçava a dir agudeses pensant que era un adequat sistema de distreure’s i de dominar el pànic, ja que la veu de l’espectre el tenia aterrit fins al moll dels ossos.

Estar-se allí assegut, mirant amb fixesa aquells ulls gèlids i quiets, mantenint-se en silenci per un moment, seria —així ho pensava Scrooge— la manera més adient de correspondre a aquelles arts diabòliques. També hi havia alguna cosa espaordidora en el fet que l’espectre semblava posseir una atmosfera infernal pròpia. Scrooge podia no experimentar-la, però ben cert que la tenia al seu davant: per bé que l’espectre es mantenia assegut, absolutament immòbil, els seus cabells, el faldó de la levita i les borles que hem esmentat seguien agitant-se com si els arribés el vapor calent d’un forn.

—Veus aquest escuradents? —va dir Scrooge, tornant tot d’una a la càrrega, per la raó que acabem de manifestar i desitjant, mal que només fos per un moment, apartar d’ell el gèlid esguard d’aquella visió.

—Sí que el veig —va respondre el fantasma.

—No l’estàs mirant —va avisar-lo Scrooge.

—Però el veig —va confirmar l’espectre— a desgrat de tot.

—Sí que anem bé! —va exclamar Scrooge—. Si m’empassés això, em veuria condemnat, per la resta dels meus dies, a ser perseguit per una legió de follets, tots ells fills de la meva imaginació. Són ximpleries, tot això! Ja et dic que són ximpleries!

En aquell moment el fantasma va llençar un clam espantós i va fer moure la cadena amb una fressa tan lúgubre i esfereïdora que Scrooge va haver d’agafar-se ferm a una cadira, per por de caure estenallat. Però encara més gran va ser el seu esglai quan el fantasma, desfent-se de la bena que li embolcallava la testa, com si li produís una calor excessiva estant dins de casa, va deixar que el queix inferior li caigués damunt del pit.

Scrooge caigué de genolls i es va tapar el rostre amb les mans.

—Pietat! —digué—. Per què véns a torturar-me, horrible visió?

—Home de mentalitat terrenal —va replicar l’espectre—. Creus o no creus en mi?

—Hi crec —va dir Scrooge—. No tinc cap més remei, però a què ve, ara, que els esperits es passegin per la terra i acudeixin a mi?

—És obligació de cada home —va explicar l’espectre— fer que el seu esperit interior es mogui entre els seus consemblants i viatgi molt i ben lluny; i si aquest esperit no ho fa mentre l’home és viu, és a dir, si no comparteix los coses de la vida, estarà condemnat a rescabalar-se’n un cop mort. I d’aquesta manera, dissortat de mi!, li caldrà ser testimoni de coses que ja no podrà compartir, coses en les quals hauria pogut participar mentre vivia i que potser haurien estat la seva felicitat.

Novament l’espectre va amollar un fort gemec sacsejant la seva cadena i va retòrcer les seves mans fantasmals.

—Estàs encadenat —va dir Scrooge, tremolant—. Per què?

—Porto la cadena que em vaig anar forjant en vida —va replicar el fantasma—. La vaig fer jo mateix, baula per baula i pam a pam, ajustada segons la meva voluntat i per la meva voluntat la porto. Que potser et sorprèn aquest model? Precisament a tu?

Scrooge tremolava cada vegada més.

—O és que t’agradaria saber —va prosseguir el fantasma— el pes i la llargada de la cadena que tu tragines? La meva era igualment llarga i pesant fa set anys, la vigília de Nadal. I tu no has parat de treballar en la teva. Ja t’asseguro jo que és una cadena ben massissa!

Scrooge va llambregar el terra, tot al seu voltant, esperant veure’s circumdat per cinquanta o seixanta braçades de ferro trenat, però no hi descobria res.

—Jacob! —va implorar—. Amic Jacob Marley, segueix parlant-me! Dóna’m algun mot de consol, Jacob!

—No en tinc ni un per donar —va replicar de nou l’espectre—. El consol prové d’altres contrades, Ebenezer Scrooge, i el transporten des d’allí una altra mena de ministres, per a una altra mena d’homes. Ni tan sols puc dir-te tot allò que et voldria dir. No em serà permès d’allargar-me. No puc descansar, no em puc aturar, no puc romandre a cap lloc. El meu esperit no ha viatjat mai més enllà del nostre despatx. Escolta el que et dic: en vida, el meu esperit no va anar mai més enllà dels límits estrets d’aquest catau, dedicat a l’intercanvi de moneda; ara em caldrà emprendre fatigosos viatges.

Scrooge, quan es dedicava a pensar, tenia el costum de posar les mans a les butxaques dels seus pantalons. Considerant tot allò que l’espectre li havia dit, ara prosseguia amb el seu hàbit, però sense aixecar els ulls ni els genolls de terra, on seguia prostrat.

—No has tingut gaire massa pressa en manifestar-te, Jacob! —va observar-li Scrooge, en to comercial, per bé que amb humilitat i deferència.

—Massa pressa! —li va replicar l’esperit.

—Set anys de la mort —va reflexionar Scrooge— i sempre has viatjat?

—Sempre —va accedir l’esperit—. Sense descans, sense calma. Sempre torturat pel remordiment!

—Viatjaves de pressa? —va preguntar-li Scrooge.

—Com en les ales del vent —va respondre el fantasma.

—Hauràs creuat una gran extensió de terra en tot aquest temps! —li va comentar Scrooge.

L’espectre, en sentir això, va exhalar un altre plany i va fer que la cadena ressonés en el silenci de la nit d’una manera tan espantosa que hauria justificat la presència de la Guàrdia encarregada de perseguir els aldarulls nocturns.

—Oh!, captiu, lligat i encadenat dues vegades! —va clamar de nou el fantasma—. No tens ni idea que han calgut segles de treball incansable, dut a terme per criatures immortals que han fet via per aquest món camí de l’eternitat, abans que no donés fruit allò que de bo hi havia en la seva tasca! No saps que tot esperit cristià, que treballi degudament en la seva petita esfera, per insignificant que sigui, pot trobar la seva vida mortal massa curta si la relaciona amb els grans mitjans d’acció de què disposa? I, finalment, per no saber, tampoc no saps que no hi ha penediment, per intens que sigui, capaç de reparar el dany que un causa malgastant les oportunitats que la vida ens ofereix? Tanmateix, així era jo! Oh, sí: així era jo!

—Però sempre vas ser un gran home de negocis, Jacob —se li va acudir de balbucejar a Scrooge, que començava a aplicar-se tot allò que li estava dient l’espectre.

—Negocis! —va exclamar l’esperit, mentre es tornava a retorçar les mans—. La humanitat era el meu negoci; el benestar dels altres era el meu negoci; la caritat, la misericòrdia, la indulgència i la benvolença havien de ser tots els meus negocis. Els tractes en el meu comerç no eren altra cosa sinó una gota d’aigua enmig de l’oceà immens del meu negoci!

Va aixecar un tros de cadena, com si ella fos la causa de tot el seu penar, i, després, la va rebotre per terra, feixugament.

—Cada any, per aquesta època —va continuar l’espectre— és quan més pateixo. Per què vaig caminar, enmig de la multitud dels meus consemblants, sempre amb la mirada dirigida a terra, sense aixecar mai els ulls cap a l’Estrella sagrada que guià els Savis d’Orient cap a un humil habitatge? És que no hi havia llars prou humils a les quals m’hauria pogut conduir la seva divina resplendor?

Scrooge s’esglaiava de veritat sentint que l’espectre es despatxava en aquest to i començava a tremolar una cosa de no dir.

—Escolta’m! —va cridar l’espectre—. El temps de què disposo s’està acabant.

—T’escoltaré —va dir Scrooge—. Però no siguis massa dur amb mi. I no facis retòrica, Jacob, per favor!

—No sabria pas explicar-te per quines raons ara puc aparèixer davant teu, quan he portat tant temps invisible al teu costat.

No era pas una idea agradable. Scrooge es va estremir tot eixugant-se la suor que li perlejava el front.

—La tasca d’ara no és pas de les més lleugeres en el meu càstig —prosseguia l’espectre—. Estic aquí, aquesta nit, per advertir-te que encara tens una oportunitat i una esperança per escapar d’una sort funesta com la meva. Una oportunitat i una esperança que jo t’he aconseguit, Ebenezer.

—Sempre et vas comportar amb mi com un bon amic —va dir-li Scrooge—. Gràcies!

—Se’t farà evident —afegí l’espectre— la presència de Tres Esperits.

La torbació de Scrooge va ser tan gran com ho havia estat la de l’espectre.

—Són aquestes l’oportunitat i l’esperança de què em feies esment, Jacob? —va preguntar-li amb veu tremolosa.

—Sí, són aquestes.

—Em sembla… Em sembla que més valdria no rebre aquestes visites —va respondre-li Scrooge.

—Sense elles —li va replicar el fantasma— no et podràs pas apartar del camí que jo segueixo. La primera se’t presentarà demà, quan la campana toqui la una.

—I no podrien venir totes plegades i acabar d’una vegada, Jacob? —va insinuar Scrooge.

—A la mateixa hora de la nit següent vindrà la segona; la tercera, l’altra nit, quan les campanes acabin de tocar les dotze. No pensis que em tornaràs a veure més i, pel teu bé, recorda sempre allò que s’ha esdevingut entre nosaltres.

Després d’haver pronunciat aquestes paraules, l’espectre va recollir de damunt de la taula la bena que s’havia tret i se la va tornar a lligar al voltant del seu cap, tal com la duia a l’arribada. Scrooge se’n va adonar pel so que li van fer les dents quan la bena va forçar de nou l’encaix de les mandíbules. Llavors va arriscar-se a alçar novament la mirada i va veure, dret davant seu, el visitant sobrenatural, amb la cadena entortolligada al braç.

L’aparició anava retrocedint i a cada passa que feia la finestra s’obria una mica, de forma que quan l’espectre hi va haver arribat ja era del tot esbatanada.

Va fer senyals a Scrooge indicant-li que s’atansés. Aquest el va obeir. Quan s’hi trobava a un parell de passes de distància, l’espectre de Marley estengué la mà, com per impedir-li que seguís aproximant-s’hi. Scrooge es va aturar. No tant per obediència, com a causa de la por i la sorpresa, atès que, quan aquella mà s’hagué aixecat, van començar a produir-se estranyes remors per l’aire: sons incoherents de lamentació i de pena, laments de dolor indescriptible i d’autoacusació. L’espectre, després d’haver escoltat per un moment aquell fúnebre cor, s’hi va sumar i es va perdre en la nit ombrívola i fosca.

Scrooge el va voler seguir fins a la finestra, delejant de tafaneria, i va treure el cap a fora.

L’aire era tot ple de fantasmes que s’atrafegaven d’una banda a l’altra i que es lamentaven bo i desplaçant-se. Tots ells anaven proveïts de cadenes, tal com el fantasma de Marley; alguns (qui sap si culpables conjunts d’algun mal govern) romanien lligats per una mateixa cadena; fos com fos, ni un d’ells gaudia de llibertat. N’hi havia uns quants que, en vida, havien estat coneguts personals de Scrooge. Fins i tot havia tractat amb certa intimitat un vell que ara se li apareixia amb armilla blanca, amb una monstruosa arca de ferro lligada al turmell i que plorava amb desconsol veient que no era capaç d’ajudar a una pobra dona que, amb el seu infant, s’havia arredossat a la llinda d’un portal. La penalitat de tots ells consistia en què, quan intentaven intervenir en les coses dels homes amb la finalitat d’ajudar-los, s’adonaven que ja havien perdut per sempre aquesta facultat. Ja no hi eren a temps.

Seria de mal dir si aquells éssers es van fondre en la boira o va ser la boira la que se’ls va empassar. Però tan ells com les seves veus espectrals van desaparèixer al mateix temps i la nit va tornar a ser allò que era quan ell havia arribat a casa.

Scrooge va tancar la finestra i va examinar la porta per la qual havia entrat el fantasma. Seguia amb la doble volta de pany, tal com ell l’havia fet tombar amb les pròpies mans, i el forrellat es mantenia intacte. Es volia dir novament «Ximpleries!», però es va deturar a la primera síl·laba. I com que, fos per les emocions sofertes, per les fatigues de la jornada, per la seva ullada al món invisible, per la lúgubre conversa amb l’espectre o per trobar-se en hora molt avançada, estava ben necessitat de repòs, se’n va anar cap al llit directament, sense ni tan sols despullar-se i allí es va adormir de seguida.





ESTROFA SEGONA


El primer dels tres esperits

Quan Scrooge es va despertar era tot tan fosc, que per molt que mirés al seu voltant des del llit, amb prou feines podia distingir la finestra transparent de les opaques parets del dormitori. Mentre intentava traspassar la foscor amb els seus ullets de fura, les campanes d’una església propera van tocar els tres quarts. Així que va esmolar les orelles ben amatent, per veure quina hora sonaria.

Amb gran sorpresa va adonar-se que la feixuga campana tocava primer les sis i que, a les sis, van seguir inesperadament les set i, després, les vuit i totes les hores seguides de tal manera fins que van arribar a sonar les dotze. Llavors va aturar-se. Les dotze! Eren més de les dues quan s’havia colgat al llit. El rellotge s’havia espatllat. Un caramell de gel deuria haver caigut dins del seu mecanisme. Les dotze!

Aleshores va prémer el ressort del seu despertador per comprovar la marxa d’aquell rellotge tan absurd. El pols menut i ràpid també sonà les dotze i es va aturar.

—I ara! Serà possible —es va dir Scrooge— que hagi dormit tot un dia i quasi mitja nit més? És possible que al sol n’hi hagi passat alguna i ara siguin les dotze del migdia?

Considerant que aquesta darrera idea era del tot alarmant, va saltar amb rapidesa del llit, per dirigir-se, a les palpentes, cap a la finestra. Amb la mànega de la bata va haver de fregar el gebre abans de poder veure alguna cosa; però ni així no va poder distingir gairebé res. Tot el que va deduir, doncs, va ser que el temps seguia ben emboirat, que el fred era intens i que no li arribava cap remor de gent que transités pel carrer fent cap aldarull, cosa que indubtablement hauria passat si la nit hagués vençut el dia lluminós i hagués pres possessió de l’univers. Això el va tranquil·litzar força, ja que una fórmula com aquella bancària de «a tres dies vista d’aquesta primera Lletra de Canvi pagueu a l’ordre del senyor Ebenezer Scrooge…» i així de renglera, mancant la successió dels dies, s’hauria pogut transformar en una disposició sense eficàcia, talment com si vingués imposada d’un país foraster, ja que haurien faltat els dies pel venciment.

Scrooge va tornar-se’n al llit de nou, però encaboriat com estava, va començar a donar-hi voltes una i altra vegada, sense que pogués treure res en clar de tot aquell entrellat. Com més ho rumiava, més gran era la seva perplexitat; com més s’afanyava en no pensar-hi, més li venia a la ment.

L’espectre de Marley li havia produït un gran desassossec. Cada vegada que, després d’una madura reflexió, decidia mentalment que tot plegat havia estat un somni, el cervell tornava cap el punt de partida com aquells ressorts que, un cop posats en llibertat, recuperen la seva posició d’origen. I tornava a començar: «Ha estat o no ha estat un somni?».

Scrooge s’havia mantingut d’aquesta manera fins que les campanades tocaren els tres quarts; llavors, sobtadament, va recordar que l’espectre li havia anunciat una visita per quan el rellotge sonés la una. Va resoldre’s, doncs, a romandre despert fins que arribés l’hora fatídica. I si tenim en compte que dormir en aquells moments li hauria estat tan impossible com anar al cel, cal dir que la seva resolució havia estat la més encertada.

Aquell quart d’hora s’havia allargat tant que més d’una vegada se li va ocórrer que s’havia abaltit, inconscientment, distraient-se del rellotge. Però, al final, aquest va ressonar en la seva orella atenta.

«Ning, nang!».

—Un quart —es va dir Scrooge, comptant.

«Ning, nang!».

—Dos quarts —es va dir Scrooge.

«Ning, nang!».

—Tres quarts —es va dir Scrooge.

«Ning, nang!».

—Ja és l’hora! —es va dir Scrooge, triomfalment—. És l’hora i no passa res.

Es parlava així abans que no hagués sonat la campana de les hores, cosa que va fer en aquell precís moment; va sentir-se l’únic toc profund, opac, buit i malenconiós de la UNA. En aquell mateix instant una intensa claror va il·luminar la seva cambra i les cortines del llit van ser descorregudes.

Les cortines del llit van ser descorregudes, dic, per una mà. Però no aquella part de cortines que tenia als seus peus ni les que eren a les seves espatlles, sinó les que s’esqueien davant del seu rostre. Les cortines s’apartaren i Scrooge, mig incorporant-se en una actitud reverencial, es va trobar cara a cara amb el promès visitant espectral, el qual les havia enretirat: tant a la vora d’ell com jo ho pugui estar de vosaltres en aquest moment; vull dir que, en esperit, estic a l’abast de la vostra mà.

Era una estranya figura, gairebé com la d’un infant; però no és que s’assemblés a una criatura, sinó més aviat a un vell que, per algun mitjà sobrenatural, hagués adquirit l’aparença d’un que ha retrocedit a les proporcions d’un minyonet. El cabell, que penjava, més avall del seu coll, cap a l’esquena, era blanc com si fos conseqüència de l’edat; i, tanmateix, la cara no presentava cap arruga i la seva pell exhibia la més esplèndida frescor. Els seus braços eren llargs i musculosos, així com les mans, que semblaven dotades d’una gran força per engrapar. Cames i peus, delicadament formats, estaven tan nus com els membres superiors. Vestia una túnica d’immaculada blancor i al voltant de la cintura duia un cinyell que refulgia amb una gran bellesa. Amb la mà sostenia una branca de grèvol verd i fresc, però com una singular contradicció amb aquest símbol hivernenc, duia el vestit guarnit amb flors estivals. El més estrany de tot plegat era que, de la corona del seu cap, en brollava un raig de claror resplendent que il·luminava tota cosa; això, sense dubte, justificava que en els seus moments de malenconia utilitzés un apagallums que li servia de gorra i que ara duia sota el braç.

Però ni tan sols aquest detall, i a fe que Scrooge el mirava amb tota l’atenció possible, constituïa la seva més estranya característica. Ja que, de la mateixa manera que el seu cinyell resplendia i guspirejava, ara en un indret, ara en un altre, de manera que allò que ara semblava aclarit es tornava fosc de cop i volta, la seva figura sencera també fluctuava en les seves formes i contorns: ara era alguna cosa amb un braç, adés amb una cama, tot d’una un conjunt amb vint peus, de cop i volta en un parell de cames sense testa o encara en un cap sense cos; d’aquestes parts que es feien fonedís no se’n veia cap contorn dins de la profunda obscuritat en què anaven a dissoldre’s. De cop, sense que ningú s’hagués pogut refer de l’astorament que tot allò produïa, el cos es revestia novament de la seva forma sencera, amb clara i precisa aparença.

—Sou vós, tal vegada, l’Esperit del qual em va ser anunciada la visita? —preguntà Scrooge.

—El sóc!

La veu era suau i gentil i sonava molt baixa, com si en lloc de venir del seu costat mateix es trobés a una bona distància.

—Qui sou i què sou? —va demanar-li Scrooge.

—Sóc l’espectre dels Nadals passats.

—Passats de fa molt temps? —va inquirir Scrooge, fixant-se en aquella diminuta estatura.

—No: els del vostre passat.

És possible que si algú li hagués preguntat, Scrooge no hauria pas sabut donar raó del perquè tenia un desig tan especial de veure l’espectre amb la gorra posada; el cas és que li va demanar que es cobrís.

—Què dieu, ara! —va exclamar l’esperit—. Tan aviat seríeu capaç d’extingir amb les vostres mans terrenals la llum que expandeixo? No us basta ser un d’aquells que amb les seves passions em van compondre aquesta gorra i em van forçar a portar-la, a través d’una colla d’anys, enfonsada fins a les celles?

Scrooge va negar, amb respecte, que tingués cap intenció d’ofendre’l ni d’haver volgut «encasquetar-li» la gorra, intencionadament, en cap període de la seva vida. Acte seguit va voler indagar quin era l’afer que l’havia conduït fins allí.

—El vostre benestar! —va respondre l’esperit.

Scrooge li va expressar el seu agraïment, però no podia evitar el pensament que una nit de descans, lliure d’interrupcions, potser l’hauria menat dreturerament a aquell fi. L’espectre deuria poder percebre els pensaments, ja que va dir immediatament:

—Encara em sortiu amb reclamacions? Aneu en compte!

Mentre parlava va estendre la seva forta mà i el va agafar gentilment pel braç:

—Alceu-vos i camineu al costat meu.

A Scrooge li hauria resultat ben inútil argüir que el temps i l’hora no eren pas els més adequats per a aquelles deambulatòries activitats; que el llit estava calent i el termòmetre per sota de la temperatura del gel; que ell mateix no anava sinó lleugerament vestit amb les sabatilles, la bata i l’estrenyecaps i que, en aquells moments, estava passant un bon cadarn. La pressió d’aquella mà no era, per bé que gentil com la d’una dama, d’aquelles a les quals es pot oferir resistència. Així, doncs, es va alçar, però adonant-se que l’espectre feia via cap a la finestra, s’aferrava a la seva túnica bo i suplicant:

—Sóc un mortal amb possibilitats de caure.

—Amb la sola pressió de la meva mà aquí —va explicar-li l’espectre, posant-la-hi damunt del seu cor—, us mantindreu enlaire tot allò que calgui.

Mentre deia aquelles paraules van passar d’una banda a l’altra de la paret i van sortir a un camí rural, que tenia camps a tots dos costats. La ciutat s’havia esvaït del tot. No se’n podia veure ni un sol vestigi. La foscor i la boira també s’havien diluït amb ella, ja que feia un dia clar, fred i d’hivern, amb una bona capa de neu cobrint el sòl.

—Cel venturós! —s’exclamava Scrooge, refregant-se les mans i mirant al seu voltant—. Jo vaig ser criat en aquest lloc! Ací va passar la meva infantesa!

L’espectre el mirava amb dolcesa. La suau pressió de la seva mà, per bé que lleugera i instantània, encara es feia present en la sensibilitat del vell Scrooge. S’adonava que hi havia mil perfums embaumant l’aire, cada un d’ells associat a un miler de pensaments i esperances i alegries i problemes, per molt, molt de temps oblidats.

—El vostre llavi tremola —va dir-li el fantasma—. I què es això que us noto damunt de la galta?

Scrooge, amb una emoció ben poc usual en ell, va murmurar que deuria tractar-se d’un granet; i va demanar a l’esperit que el conduís allà on volgués.

—Recordeu aquest camí? —li preguntava l’esperit.

—Que si el recordo! —exclamà Scrooge, amb vehemència—. Podria caminar-hi amb els ulls embenats.

—Doncs és estrany que l’hàgiu tingut oblidat durant tantes anyades! —li va observar l’espectre—. Tirem endavant!

A mesura que avançaven al llarg del camí, Scrooge reconeixia portes i cledes i arbres, fins que, en la llunyania, va aparèixer una petita ciutat amb el seu mercat, el seu pont, la seva església i el seu riu sinuós. Acte seguit van veure uns ponis peluts que trotaven cap a ells, portant al llom uns vailets que cridaven d’altres nois, aquests viatjant en tartanes i carros de pagès, menats per camperols. Tots aquests vailets estaven de molt bon humor i es cridaven els uns als altres, de tal manera que els camps dilatats s’ompliren d’una música tan alegre que l’aire fred s’enjoiava de sentir-la.

—Tot plegat, no són sinó ombres de les coses ja passades —deia l’espectre—. No tenen esment de la nostra presència.

Els alegres viatgers s’anaven acostant i, a mesura que ho feien, Scrooge els reconeixia i els cridava pel seu nom. La seva alegria en veure’ls no tenia límits! La lluïssor de la seva freda mirada i els batecs del seu cor mentre els veia passar no es poden contar! Per què es veia posseït per tanta joia quan sentia que l’un a l’altre es desitjaven un Bon Nadal a l’hora de separar-se en les cruïlles i en els senderols per emprendre el camí de la llar? Quin significat podia tenir per a Scrooge allò de «Bon Nadal»? Ja se’n podia anar al botavant el Nadal! En què l’havia mai beneficiat?

—L’escola no està pas deserta del tot —va comentar el fantasma—. Encara hi podríem trobar un infant solitari, que ha estat abandonat pels seus amics.

Scrooge va respondre que el coneixia. I es va posar a plorar.

Van deixar la carretera per seguir un camí secundari que Scrooge recordava prou bé; aviat van acostar-se a una casa feta de rajols, amb una petita torre al teulat, la qual tenia una campana en el seu interior i un penell al cim. Era una gran mansió, però que deuria haver conegut millors èpoques, ja que les espaioses dependències es veien en desús, les parets eren humides i plenes de floridura, les finestres rompudes i les portes que donaven a l’exterior deteriorades. Les gallines cloquejaven i escatainaven pels estables i les cotxeres i els coberts estaven envaïts per l’herba. No podia pas afirmar-se que la casa i conservés en el seu interior senyals més aparents d’una antiga esplendor: tot entrant per l’ombrívol rebedor i després de clavar unes quantes llambregades per les portes obertes de les moltes habitacions, les trobaren totes pobrament disposades, fredes i inhòspites. Hi havia en l’ambient com una mena d’estrany regust de terra, un gèlid despullament que se sol associar al fet de llevar-se massa sovint a la llum de l’espelma, sumat a una alimentació deficient.

L’esperit i Scrooge, després d’haver creuat el vestíbul, van arribar a una porta situada al darrera de la casa. Es va obrir davant d’ells i va deixar al descobert una cambra llarga, nua i melangiosa, coses, totes aquestes, que venien accentuades per la tosca presència d’uns bancs de fusta i uns pupitres. En un d’aquests hi havia un noi, tot sol, que estava llegint a la vora d’un foc esmorteït. Scrooge va asseure’s en un dels bancs i es va posar a plorar en veure’s ell mateix, tal com havia estat molt temps enrere.

No hi havia en tota la casa ni un sol eco que hi perdurés; ni el rautar dels ratolins furgant pel teginat, ni un degotis del brollador mig glaçat en el pati ombrívol, ni un sospir que vingués dels branquillons esfullats d’un pollancre desalenat, ni el batre desmenjat d’una porta del buit magatzem, ni tan sols el crepitar d’una fogaina, que no anessin a parar al cor de Scrooge produint-li una influència benefactora i proporcionant-li una sortida per a les seves llàgrimes.

El fantasma li va tocar un braç mentre li indicava el minyonet que havia estat en altre temps, obstinat encara en la lectura. De sobte va aparèixer davant de la finestra un home vestit d’estranya manera, amb una aparença notablement real a la vista, que portava una destral penjada del cinturó i arrossegava per una brida un ase carregat de fusta.

—I ara! Si és Alí Babà! —va exclamar Scrooge, tot sorprès—. És el bo, l’estimat, l’honrat Alí Babà! És clar que el conec! Una vegada, per Nadal, quan aquell noi solitari es va quedar aquí, abandonat, va venir per primera vegada, talment com el veig ara mateix. Pobre noi! I Valentina —afegí Scrooge— i Orson, el seu entremaliat germà: ací els tenim! I com es deia aquell que, mentre dormia, el van deixar en calçotets a les portes de Damasc? El veieu? I el palafrener del Soldà, a qui capgiraven els Genis? Ací el teniu, amb la testa cap a terra! I prou bé que li està! Com se li va ocórrer que podia casar-se amb una princesa?

Això de sentir Scrooge posant tota la seriositat del seu caràcter al servei d’aquells temes, emprant una veu tan rara i càlida que oscil·lava entre rialles i ploralles hauria constituït, sens dubte, admirant la seva cara enardida i excitada, una sorpresa per totes les seves relacions comercials de la ciutat.

—Aquí hi ha el Lloro! —va cridar Scrooge—. Cos verd, cua groga i amb una mena d’escarola que li surt de la closca, heus-lo ací! «Pobre Robin Crusoe!» li cridava, quan tornava a casa després d’haver navegat al voltant de l’illa. «Pobre Robin Crusoe! On heu estat, Robin Crusoe?». L’home es pensava talment que estava somniant. Però no: era el lloro, figureu-vos! I ací tenim l’arribada d’en Divendres, corrent cap a la petita cala per salvar la vida! Hola! Ei! Hola!

Llavors, amb una ràpida transició que no era corrent en la seva conducta normal, digué, compadint-se del minyó que ell mateix havia estat en altre temps: «Pobre noi!». I va plorar de bell nou.

—Voldria… —va començar Scrooge posant-se la mà a la butxaca i mirant al seu voltant després d’haver-se eixugat els ulls amb el puny de la camisa—… Però ja és massa tard, ara.

—De què es tracta? —va preguntar l’espectre.

—No és res —va respondre Scrooge—; no és res. Ahir a la nit un nen va venir a la porta de casa per cantar-me una nadala. M’hauria agradat poder-li donar alguna cosa: només era això.

El fantasma va somriure, pensarós, i, tot movent la mà, va dir:

—Anem a contemplar uns altres Nadals.

La forma primitiva d’Scrooge va augmentar de mida en ser dites aquestes paraules i l’habitació es va tornar un xic més obscura i més bruta. Els plafons de fusta es van contraure i les finestres van cruixir; del sostre van caure trossos d’estuc els quals van deixar les llates al descobert; però saber com s’havia produït aquell canvi era cosa tan fora de la comprensió de Scrooge com ho podia estar de la vostra. Només sabia que allò que veia era exacte, que tot havia anat d’aquella manera i que ell tornava a trobar-se ben sol a l’hora en què els altres nois ja se n’havien anat a casa seva per fruir d’unes joioses vacances.

Ara no estava llegint, sinó que es passejava amunt i avall de l’estança, ben desesperat. Scrooge va mirar l’espectre i amb un lúgubre moviment del seu cap va dirigir una mirada ansiosa cap a la porta.

La porta s’anava obrint i una nena, molt més criatura que el vailet, va entrar precipitadament i, passant-li els braços pel coll i besant-lo més d’una vegada, li va dirigir aquestes paraules: «Germà! Germanet estimat!».

—He vingut per portar-te a casa, estimat germà! —va fer la nena, aplaudint amb les seves manetes i ajupint-se de tant riure—. Per portar-te a casa, a casa, a casa!

—A casa, petita Fan? —exclamà el minyó.

—Sí! —deia la nena, amb un devessall de joia—. A casa, de veritat i per sempre, per sempre, per sempre. El pare és més bondadós del que era i ara la llar sembla un paradís. L’altre nit em va parlar amb tanta dolcesa, quan ja me n’anava cap a dormir, que no vaig témer de preguntar-li una vegada més si tu podries tornar a casa; i em va contestar que sí, que podies; i m’envia en un carruatge per a dur-t’hi. I ara has de ser un home —va afegir la nena, obrint molt els ulls— per no haver de tornar mai més aquí! Però primer hem de passar junts tot el temps de Nadal i passar les hores més alegres del món!

—Ja ets tota una doneta, petita Fan! —va exclamar el noi.

Ella va picar de mans, va riure i va intentar de tocar-li el cap; però, com que era massa menuda, es va posar de puntetes per abraçar-lo. Llavors el va començar a empènyer, amb infantil vehemència, cap a la porta; ell, sense oferir resistència, la va acompanyar.

Des del vestíbul arribava una veu terrible que cridava: «Porteu aquí el bagul del senyoret Scrooge d’una vegada!». I apareixia en el rebedor el propi mestre de l’escola, que li donava una mirada de ferotge condescendència i el submergia en gran confusió quan es dignava encaixar-li la mà en aquell acomiadament. Llavors els guiava, a ell i a la seva germana, cap a l’interior de la més gèlida saleta que pugueu imaginar-vos, ja que els mapes que penjaven de les parets i els globus celestes i terraqüis de les finestres semblava com si el fred els hagués tornat de cera. Treia de qui sap on una ampolla de vi massa lleuger i un tros de pastís massa pesant i servia sengles racions d’aquestes llaminadures als dos joves; al mateix temps enviava un criat desnerit a oferir un got d’allò al sagal de la diligència, el qual responia dient que agraïa en gran manera l’oferta del senyor, però que si es tractava del mateix beuratge que ja havia degustat en una altra ocasió, més aviat preferia no reincidir. Mentrestant, el bagul del senyoret Scrooge ja havia estat col·locat i fortament subjectat a la baca de la diligència, de manera que les criatures s’acomiadaven de bona gana del mestre i pujaven al carruatge, que emprenia joiosament la marxa, rodant pel senderol del jardí; les rodes, amb el seu veloç giravoltar, feien que la neu i el gel, arrabassats dels arbres de fulla perenne, saltessin com bromera.

—Sempre va ser una criatura tan delicada que un sospir l’hauria pogut abatre —va fer l’espectre—. Però tenia un gran cor.

—Ben cert —accedia Scrooge—. Teniu tota la raó. No seré pas jo qui us dugui la contrària. Déu no ho vulgui!

—Era ja tota una dona quan va morir —prosseguia l’esperit—. I em sembla que va tenir fills, oi?

—Un fill —va aclarir Scrooge.

—Cert —va accedir l’espectre—. El vostre nebot.

Scrooge no semblava complaure’s massa amb el tema i tan sols va deixar anar:

—Sí.

Encara que feia un instant, només, que havien deixat l’escola, es trobaven ja en els barris més populosos de la ciutat, carrers per on s’atrafegaven desdibuixats vianants i ombres de carros i de diligències que maldaven per obrir-se pas, amb tota la lluita i avalot d’una ciutat veritable. I a jutjar per l’agençament de les botigues i els preparatius generals, era fàcil deduir que allí també era Nadal, però la vigília de Nadal, amb tots el carrers il·luminats.

L’espectre es va deturar davant de la porta d’un magatzem i va preguntar a Scrooge si el coneixia.

—Que si el conec? —va dir Scrooge—. Si jo hi vaig estar d’aprenent!

Hi van entrar. I així que Scrooge va veure un ancià, que duia una perruca gal·lesa i s’estava assegut darrera d’un pupitre tan alt que d’haver tingut ell un parell de polzades més ja hauria tocat el sostre amb el cap, va cridar, ple d’excitació:

—I ara! Si és el vell Fezziwig! Que Déu el beneeixi! És el propi Fezziwig, retornat a la vida!

El vell Fezziwig va deixar la ploma a un costat i va dirigir la seva mirada cap un rellotge de pared que assenyalava les set. Es va fregar les mans, es va ajustar el folgat gec, va amollar una sonora riallada que el va sacsejar des de les sabates fins al niu de bondat que tenia per clepsa i amb una veu amistosa, suau, rica, voluminosa i jovial va exclamar:

—Apa, veniu! Ebenezer! Dick!

El noi que fins ara havia estat Scrooge compareixia, però convertit en un home jove, acompanyat del seu company d’aprenentatge.

—És en Dick Wilkins, ben segur! —va dir Scrooge a l’espectre—. Que Déu el beneeixi! I tant si l’és! Heus ací un minyó que m’estimava força. Pobre Dick! Estimat, estimat Dick!

—Apa, minyons! —deia Fezziwig—. Prou de treballar, per avui. És la vigília de Nadal, Dick! Nadal, Ebenezer! Tanquem els porticons —afegia el vell Fezziwig, amb un picament de mans—, abans no ens hi hàgim repensat.

Costaria de creure amb quina rapidesa aquells dos minyons van voler complir l’encàrrec.

Van sortir al carrer carregats amb els porticons —a la una, a les dues, a les tres— i ja els tenien situats al seu lloc —a les quatre, a les cinc, a les sis— i ja quedaven barrotats amb passadors i cargols —a les set, a les vuit, a les nou— i ja tornaven al magatzem abans d’haver pogut arribar a dotze, panteixant com si fossin cavalls de carrera.

—Apa, nois! —exclamava el vell Fezziwig, saltant de dalt d’aquell pupitre amb una agilitat sorprenent—. Traieu les noses d’ací el mig, minyons, per disposar del millor espai possible! Vinga, Dick! Estreny, Ebenezer!

Desembarassar el magatzem! No hi havia cosa que ells no poguessin desocupar si el vell Fezziwig els estava mirant. Va ser qüestió d’un minut. Tot allò que era transportable anava a parar en un munt, com si ho acomiadessin definitivament de la vida pública; el terra va ser escombrat i regat; es van endegar els llums d’oli; es va apilonar llenya a frec de la llar de foc i el magatzem es va convertir en el lloc més ben arranjat, calent, confortable i brillant que es podia anhelar en una nit d’hivern quan calia tenir a mà una sala de festes.

Arribava un violinista, que duia uns quaderns de música, va anar-se’n a asseure’s davant de l’alt pupitre, del que se’n servia com si fos un faristol i va començar d’afinar l’instrument com si, de veritat, pretengués rascar unes tripes. Després va arribar la senyora Fezziwig, amb un ample somriure en el seu rostre. Van entrar també les tres senyoretes Fezziwig, radiants i encantadores. Van arribar tot seguit els sis joves pretendents, als quals elles havien trossejat el cor. Van entrar, a més, els joves i les noies que treballaven en el negoci. Va entrar, encara, la cambrera acompanyada d’un seu cosí forner. I la cuinera amb el lleter, que era amic íntim dels seu germà. I el meritori del comerç del davant, del qual es deia que el seu patró les hi feia passar magres, i que intentava d’amagar-se darrera de la noia que treballava un parell de portals més avall, qui al seu torn, palesava haver rebut una bona estirada d’orelles de la seva mestressa. Van entrar tots, un darrera l’altre: uns temoregament, altres decidits; uns airosos, altres desmanyotats; els uns empenyent i els altres sentint-se empesos. Però d’una manera o altra, van reunir-s’hi tots. Vint parelles de dansaires es posaren, de cop, en moviment: ara s’agafaven per la cintura i donaven mitja volta cap endavant o bé al revés; ara formaven un passadís fent que hi circulessin les altres parelles; ara giraven i tornaven a girar per agrupar-se en amoroses actituds. La parella dels grans, que era la que havia de donar exemple, sempre apareixia en el lloc on no havia d’estar; la parella jove pretenia recompondre les figures, però no ho aconseguia pas, fins que la cadena es trencava i ja no hi havia ningú que pogués recompondre-la. Quan la dansa va arribar a aquest punt, el vell Fezziwig, picant de mans per aturar-la, va exclamar: «No està pas malament del tot, això!». I el violinista va enfonsar el seu rostre acalorat en un bol de cervesa negra, ja preparat per a ell. Però com si volgués mofar-se del repòs, tan bon punt va haver aixecat el cap de la beguda, va tornar a atacar de nou, abans que els dansaires no estiguessin preparats, de forma que semblava com si al violinista d’abans se l’haguessin endut a casa, esgotat, damunt de la post d’un finestró, i el que reapareixia fos un individu d’una altra casta, decidit a triomfar, encara que hi hagués de deixar la vida.

Hi va haver més danses i jocs de penyores i danses de nou; i se serviren dolços i aquella beguda dita negus, que és una barreja de vi i aigua ensucrada, i un bon tros de rostit fred i un altre de carn bullida i empanades de carn picada i cervesa abundant. Però la gran sensació de la vetllada es va produir després del rostit i del bullit, quan el violinista (ben astut, a fe!; d’aquells que saben el seu ofici millor del que vós i jo li poguéssim ensenyar) va començar la tonada de «Sir Roger de Coverley». El vell Fezziwig es va aixecar per ballar amb la senyora Fezziwig, disposats a menar la dansa, cosa que era una tasca fora de tota ponderació: eren vint-i-tres o vint-i-quatre les parelles que havien de ser guiades, gent que no estava per gaires brocs, ja que volien ballar i no tenien cap noció dels passos.

Però, encara que el nombre de parelles hagués estat el doble —i, fins i tot, el quàdruple—, el vell Fezziwig hauria estat ben capaç de sortir-se’n, com també ho hauria fet la senyora Fezziwig. I és que ella era una digna parella d’ell en tots els aspectes. I si aquesta lloança no us sembla prou elevada, digueu-me’n una de millor, que me’n serviré. Quasi es podria dir que del tou de les cames de Fezziwig n’eixia resplendor. En cada una de les figures del ball fulgien com estels. Predir quina cosa farien en un moment donat o què s’esdevindria tot seguit feia de mal dir. D’aquesta manera, quan el vell Fezziwig i la senyora Fezziwig van haver fet totes les passades de la dansa —avançar, enretirar-se, donar les mans al company de parella, fer la reverència, giravoltar, puntejar amb el peu, fer i desfer la trena—, van tornar al lloc inicial de sortida i Fezziwig va «tallar»; i ho va fer amb tanta destresa que, quan va agenollar-se, el moviment semblava més voladís que un parpelleig; després, es va aixecar de nou i no hi va haver en el canvi ni la més lleu tentina de vacil·lació.

Quan el rellotge va sonar les onze el ball familiar es va dissoldre. El senyor i la senyora Fezziwig es col·locaren, com a bons amfitrions, a banda i banda de la porta i anaren encaixant les mans de tots els que sortien desitjant-los un feliç Nadal. Quan tothom se’n va haver anat, menys els dos aprenents, també els felicitaren i les veus joioses s’anaren extingint i els minyons anaren a ocupar els seus llits, que estaven situats sota un taulell de la rebotiga.

Durant tota aquesta estona, Scrooge havia actuat com un que li faltés un bull. El seu cor i la seva ànima s’havien identificat amb l’escena i amb el minyó que havia estat en altre temps. Ho corroborava tot, es recordava de tot, fruïa en tot i passava per la més gran agitació. I quan va arribar el moment en què les cares radiants de Dick i del minyó que ell havia estat s’apartaren d’ells, va recordar-se de l’espectre i es va adonar que aquest el mirava fit a fit i que aquell halo de llum que duia damunt del cap resplendia més que mai.

—Sembla cosa de poca importància —va dir el fantasma— fer que aquests beneitons se sentin tan plens de gratitud.

—De poca importància! —va repetir Scrooge, com si fos un eco.

L’esperit li va indicar, amb un gest, que escoltés la conversa dels dos aprenents, ara desfets en elogis de Fezziwig, els quals brollaven instintivament dels seus cors. Després va seguir dient:

—Què em direu? Que tenen raó? No ha fet sinó desprendre’s d’un xic de la vostra moneda mortal; unes poques lliures esterlines, només; tres o quatre, tal vegada. Voleu dir que això ja el fa mereixedor de tants elogis?

—No és pas així! —va replicar Scrooge, exaltat davant d’aquesta observació i parlant, sense adonar-se’n, amb la vehemència de quan era jove i no pas amb la del seu ésser present—. No és pas així, esperit! Passa que ell té el poder de fer-nos feliços o dissortats, de convertir el nostre treball en una tasca lleugera o feixuga, en una feina agradable o fatigosa. Direu que el seu poder resideix en les paraules i en les mirades, coses lleugeres i insignificants que no val la pena d’enumerar per passar-ne el compte. I què? La felicitat que amb tot això ens proporcionava era tan gran com si li costés un fortuna.

Scrooge va sentir damunt d’ell la mirada de l’esperit i es va deturar.

—Què us passa? —va preguntar l’espectre.

—Res de particular —va respondre Scrooge.

—Alguna cosa hi deu haver! —insistia l’espectre.

—No —va dir Scrooge—; no. Només que m’agradaria dir un parell de coses al meu company, ara mateix. Cap altra cosa.

En el moment en què manifestava aquest desig el noi que havia estat abans va apagar el llum i Scrooge i l’espectre es trobaren de nou a l’aire lliure.

—El meu temps s’està acabant —va observar l’esperit—. De pressa!

Això no anava dirigit a Scrooge ni a cap altre ésser que ell pogués veure, però va produir un efecte immediat. De nou Scrooge es va tornar a veure a si mateix. Ara havia posat uns quants anys més i era un home en el ple de la vida. El seu rostre no posseïa encara els traços endurits i rígids dels darrers anys, però ja començava a delatar mostres de preocupació i d’avarícia. Tenia una mirada ansiosa, cobdiciosa i inquieta, que reflectia la passió ja arrelada en ell, mirada que ja deia cap a quin costat s’inclinaria l’ombra de l’arbre en creixement.

No estava pas tot sol, sinó que al seu costat hi havia, asseguda, una formosa noia, vestida de dol; tenia els ulls plens de llàgrimes, llàgrimes que guspirejaven sota la resplendor que venia de l’espectre dels Nadals passats.

—Té poca importància —deia ella, amb dolcesa—. Molt poca per a tu. M’ha substituït un altre ídol i si pot alegrar-te i reconfortar-te en el futur, tal com jo hauria procurat fer-ho, no hi ha cap raó per sentir-me dolguda.

—I quin és l’ídol que t’ha substituït? —demanava ell.

—Un ídol d’or.

—Heus ací l’equanimitat amb la qual el món judica els nostres actes! —va exclamar ell—. Per una banda, amb res no es mostra tan despietat com amb la pobresa; per l’altra, encara condemna amb més severitat aquell que vol enriquir-se.

—Li tens massa respecte al món —replicava ella, amb dolcesa—. Totes les esperances que havies tingut s’han fos ara en una sola: la d’estar fora de l’abast de les seves sòrdides crítiques. He vist com queien, una darrera l’altra, les teves més nobles aspiracions, fins que una passió dominant, el lucre avariciós, t’ha posseït. No és així?

—I què, si és així? —reargüia ell—. I què, si m’he tornat més assenyat? Pel que a tu pertoca, no he canviat pas.

Ella va moure el cap.

—He canviat?

—El nostre prometatge ve de massa antic. Ens el vàrem fer quan tots dos érem pobres i ens resignàvem a ser-ho fins que vinguessin millors temps, fins que gràcies a un treball pacient poguéssim millorar de fortuna. Tu has canviat, Ebenezer. Quan el prometatge, eres un altre home.

—Un noi, era —va dir ell, amb impaciència.

—Els teus propis sentiments indiquen que no eres el que ara ets —va insistir ella—. Jo sí que sóc la mateixa! Tot allò que ens era un avenç de felicitat, quan semblava que tinguéssim un sol cor, ara no és sinó font de dissort, ja que tenim aquest cor dividit. No sabria dir-te pas amb quanta freqüència i profunditat he pensat en tot això. Però hi he pensat a bastament com per tornar-te la paraula donada.

—És que mai he buscat lliurar-me de tu, potser?

—De paraula, no; mai.

—I, doncs, de quina manera?

—Canviant de forma de ser, allotjant dins teu un esperit que no és el que era. Ara menes una altra vida molt diferent, amb una ambició distinta per objectiu. I tot allò que jo estimava, per tu ha deixat de tenir valor. Si entre nosaltres no hi hagués hagut mai res —deia la noia, mirant-lo amb tendresa i intensitat al mateix temps—, digues: fores capaç de venir a cercar-me, ara, sense altra pretensió que la de guanyar el meu afecte? Ah, no!

Semblava com si ell, a desgrat seu, hagués de suportar la justesa d’aquella suposició. Però fent una gran violència encara va replicar:

—No penses en el que dius.

—M’agradaria pensar d’altra manera, si fos capaç de fer-ho —li va contestar ella—. El Cel n’és testimoni! Quan he arribat a una conclusió com aquesta, sé prou bé que és definitiva. Però, si tu fossis un home lliure, avui, demà, ahir, ¿podria arribar a creure que triaries una noia sense dot com jo, tu, que quan parles amb sinceritat, saps que tot ho consideres segons el benefici que comporta? I si elegissis una noia així, pensant que per un moment poguessis ser infidel a aquesta única taleia de fer diners que et domina, ¿et penses que no me n’adono que ben aviat vindrien el penediment i la recança? I com que sé que fóra així, et deixo en llibertat. I ho faig de tot cor, per l’amor que encara sento per aquell que un dia vares ser.

Ell estava a punt de parlar, però ella, apartant el cap, encara va afegir:

—És possible, i el record del que ens vam estimar en altre temps m’ho fa pensar així, que tot això et produeixi una mica de pena. Però en molt poc temps, en molt poc, ja ho veuràs, aquest record s’esvairà i ho consideraràs tot plegat com un somni inútil del qual saberes despertar-te a temps. Tant de bo que siguis feliç en la vida que has escollit!

Ella el va deixar i se separaren.

—Espectre! —digué Scrooge—. No m’ensenyeu res més! Porteu-me a casa! Per què us delecteu torturant-me?

—Només una altra visió! —va exclamar el fantasma.

—Cap més! —va cridar Scrooge—. Cap més! No la vull veure. No vull veure res més!

Però l’implacable espectre el va subjectar per tots dos braços i el va obligar a veure allò que estava a punt d’esdevenir-se.

Ara es trobaven presents en una altra escena i en un altre indret: era una estança no pas massa gran ni molt bonica, però plena de comoditats. Vora el foc de la llar d’hivern hi havia, asseguda, una noia molt bonica, tan semblant a la que acabava de veure, que Scrooge va pensar si no seria la mateixa; però en contemplar-la detingudament va descobrir que ella era una dona madura, amb la seva filla asseguda al davant. L’avalot que hi havia en aquella cambra era, certament, tumultuós: en ella s’hi havien congregat més minyons dels que Scrooge, en la seva agitació mental, era capaç de comptar. I al revés del que succeïa amb el famós estol del poema, no eren quaranta comportant-se tots ells com si només n’hi hagués un, sinó que cada vailet es comportava com si ell tot sol valgués per quaranta. En conseqüència, la cridòria era increïble, per bé que no semblava importar a ningú; mare i filla reien de bona gana i fruïen amb l’espectacle; fins que la darrera, havent-se unit als jocs, es veia objecte dels més violents i afrosos atacs d’aquella petita xusma de bandits.

(Què no hauria donat jo per convertir-me en un d’ells! Val a dir, però, que jo mai no hauria arribat a aquells extrems de rudesa. No, mai! Ni per tots els tresors del món hauria gosat estiregassar aquella trena de cabells; i pel que fa a la seva gentil sabateta, no hauria pas gosat arrancar-la, que Déu em beneeixi!, ni que m’hi hagués anat la vida. I quant a prendre la mida de la seva cintura com si fos per joc, tal com ho feia aquella partida d’audaços jovenets, jo no hauria pas pogut ni intentar-ho, temerós que el meu braç em quedés, ja per sempre, immobilitzat fent aquella corba. I, no obstant, m’hauria agradat en gran manera mantenir-me a frec dels seus llavis; haver-li fet preguntes per obligar-la a moure’ls; haver-li mirat les pestanyes dels seus ulls mig closos sense provocar-li rubor; haver-li deixat lliures les onades dels seus cabells, una polzada dels quals hauria estat per a mi com una relíquia. En resum, ho confesso: m’hauria agradat posseir les petites llibertats que es concedeixen a un infant i, al mateix temps, ser ja com un home per comprendre’n tot el valor).

Passat un moment es va sentir com trucaven a la porta; això va provocar una tumultuosa envestida en la qual es va trobar involucrada la noia del vestit malmès i cara somrient, situada en el centre mateix del grup arborat i cridaire, la qual va arribar a temps, malgrat tot, de donar la benvinguda al pare. Aquest venia acompanyat d’un home que anava carregat de joguines i de presents nadalencs. Aleshores, quina cridòria i quin maldar i quin envestir contra aquell indefens bastaix! Enfilats a una cadira, com si fos una escala, furgaven per les seves butxaques, li arrabassaven els paquets embolicats amb paper de regal, se li penjaven de la corbata, l’abraçaven pel coll, li aporrinaven l’esquena i li omplien les cames de puntades de peu en un rapte d’irrefrenable entusiasme. Quins crits d’admiració i de felicitat coronaven el desembolicament de cada paquet! I no parlem de l’angoixa soferta quan hi van haver serioses sospites que el menut de la colla s’havia posat a la boca la paella de fira d’una nina i, encara pitjor, s’havia empassat un gall dindi, també de fira, que havia estat encastat a una cassola. I quin immens consol quan s’adonaren que tot plegat havia estat una falsa alarma! Quina alegria, quina gratitud i quin èxtasi! Sentiments tots ells igualment indescriptibles. N’hi haurà prou a dir que, de mica en mica, tota aquella jovenalla i les seves emocions van sortir de la sala i es van dirigir, escales amunt, cap a les seves cambres, per acabar calmant-se del tot en el repòs del llit.

A partir d’aquell moment, Scrooge va mirar amb més atenció que mai al senyor de la casa, assegut en el lloc de costum, al costat de la llar, amb la muller a un costat i la filla amorosament inclinada cap a ell; i quan va pensar que una criatura així, igualment graciosa i prometedora, hauria pogut anomenar-lo pare i ser com una primavera en l’inhòspit hivern de la seva vida, va sentir que la mirada se li enterbolia.

—Bel·la —va dir el marit, dirigint-se a la muller amb un somriure—; aquesta tarda he vist un antic amic teu.

—Qui era?

—A veure si ho endevines!

—Com vols que ho endevini? Ei… ja m’ho penso! —va afegir acte seguit, rient com ell reia—. El senyor Scrooge.

—El senyor Scrooge, ben cert. Passava pel davant de la finestra de la seva oficina i, com que no estava tancada i tenia una espelma encesa, l’havia de veure vulgues que no. He sentit dir que el seu soci està a les portes de la mort i ell s’estava allí, tot sol, sol en tot aquest món, si no m’equivoco.

—Esperit! —digué Scrooge amb la veu vacil·lant—. Allunyeu-me d’aquest indret!

—Ja us vaig dir que eren les ombres de les coses que han passat —replicava l’esperit—. No és a mi a qui heu de culpar d’allò que ha estat.

—Allunyeu-me’n! —va tornar a exclamar Scrooge—. No ho puc suportar!

Es va girar cap a l’espectre i, veient que aquest el contemplava amb una cara en la qual, de prodigiosa manera, s’hi reflectien fragments de tots els rostres que li havia mostrat, es va posar a lluitar amb ell.

—Deixeu-me! Torneu-me on era! No em vulgueu atracallar per més temps!

Durant la lluita —si se’n pot dir lluita d’una batussa, en la qual l’espectre, sense cap resistència aparent, es mantenia impertorbable davant de tots els esforços del seu adversari— Scrooge va observar que la llum que irradiava el seu adversari lluïa cada vegada amb més resplendor i relacionant confusament aquell fet amb la influència que exercia l’espectre, va agafar el seu estrenyecaps i amb un ràpid moviment el va col·locar a la testa de l’adversari, com si fos un apagallums.

L’espectre va semblar que cedia sota la força de Scrooge, de manera que l’estrenyecaps va acabar per cobrir totalment la seva figura; però per molt que Scrooge seguia prement amb totes les seves forces, no podia pas extingir aquella claror que sortia de sota aquella estranya gorra i que il·luminava el terra amb un prodigiós devessall de llum.

Scrooge va adonar-se que ja no podia més, que estava cedint a un ensonyament irresistible i que, cosa prodigiosa, l’atacava en la seva mateixa alcova. Va prémer encara una vegada més l’estrenyecaps, abans que la seva mà no se sentís més relaxada darrera els esforços que havia dut a terme. I amb prou feines va tenir temps d’arribar fins al seu llit, abans de submergir-se en el més profund dels sons.





ESTROFA TERCERA


El segon dels tres esperits

A mitja emissió d’un ronc prodigiosament sorollós, Scrooge es va despertar i va redreçar-se en el llit. Un cop assegut volia posar ordre en els seus pensaments, de forma que no necessità de ningú que l’avisés que el rellotge estava a punt de tocar la una altra vegada. Tingué la sensació que li havien retornat la consciència en el moment just per estar en condicions de sostenir un nou encontre amb el segon dels missatgers que, per la intervenció de Jacob Marley, li eren tramesos. Però com que una inconfortable fredor s’anava apoderant d’ell quan es preguntava quina de les cortines del llit apartaria el nou esperit, va decidir fer-les córrer totes i esperar-lo, vigilant, però ben abrigat altra vegada. Desitjava plantar-li cara, a l’espectre, en el moment de la seva aparició, sense donar-li temps a sorprendre’l o a posar-lo nerviós.

Hi ha cavallers de no massa substància que presumeixen de saber bellugar-se com cal en aquest món i de ser capaços de portar a terme qualsevol acció que els sigui reclamada, tant si es tracta de jugar a la morra o de cometre un crim, sense deixar de banda tota l’extensa gamma de matèries que es poden encabir entre aquests extrems tan oposats. No ens aventuraríem pas a dir que Scrooge pertanyés a aquesta mena agosarada de cavallers, però sí que estava força serenament preparat per rebre les més estranyes aparicions; és a dir, que no l’haurien pas espantat excessivament ni un infant de bandola ni un rinoceront.

No obstant, com que estava preparat a l’espera de qualsevol cosa, allò que el començava a turmentar era que no aparegués res; tocà la una i veient que no feia acte de presència cap aparició, es va anar sentint dominat per intensos tremolaments. Passaren cinc minuts, deu minuts, un quart i no compareixia ningú. Durant tot aquest temps Scrooge continuava ajagut al llit, que havia passat a ser l’autèntic nucli i centre d’una resplendor intensa, i que va començar a escampar-se pel seu voltant quan el rellotge va tocar l’hora; per tractar-se de llum, només, resultava més alarmant que una dotzena de fantasmes i Scrooge era incapaç de descobrir la seva significació o la seva finalitat; pels seus dintres anava tement si no seria la seva persona qui, en aquells moments, presentés un cas insòlit de combustió espontània, sense tenir el consol de saber-ho ell mateix. Això no obstant, a la fi, va començar a pensar… (Vós i jo ho hauríem fet de bones a primeres, ja que sempre som els que ens trobem fora del problema els que veiem tot allò que caldria fer per resoldre’l i de quina manera tan indiscutible l’hauríem desllorigat nosaltres). Finalment, deia, va començar a pensar que la font i el secret d’aquella llum sobrenatural deuria trobar-se a la cambra del costat, ja que, si la seguíeu, semblava que en provingués. Un cop aquesta idea s’hagué apoderat de la seva imaginació, va alçar-se curosament, es va calçar les sabatilles i es va dirigir cap a la porta.

En el moment en què la mà de Scrooge agafava el pom, una estranya veu el va cridar pel seu nom, ordenant-li que entrés. Va obeir.

Era la seva pròpia cambra, sense cap mena de dubte. Però havia experimentat una sorprenent transformació. Les parets i el sostre estaven tan coberts de brancatge que l’estança s’havia convertit en un bosquet: arreu hi resplendien baies dels més variats colors. Les crespes fulles dels galzerans, el vesc i l’heura retornaven el reflex de la llum com si fossin petits mirallets escampats per totes bandes; a la llar de foc, hi braolava un fogalleig tan potent com mai no l’havia conegut aquella trista petrificació, ni en temps de Scrooge, ni de Marley, ni en cap de les passades estacions hivernenques. Fent un pilot damunt del sòl, talment una mena de setial, hi havia galls dindis, ànecs, peces de caça i de corral, palpissos, grans talls de vianda, godalls, llargues garlandes de salsitxes, empanades de carn, púdings de panses, barrils d’ostres, castanyes roents, pomes d’un vermell de cirera, sucoses taronges, peres dolcíssimes, immensos tortells dels Reis i bols de ponx fumejant, en fi, tantes coses que gairebé obscurien la cambra amb les emanacions dels seus vapors delitosos. Còmodament assegut en aquell setial hi havia un gegant tot xiroi, agradable de mirar; duia en una mà una torxa radiant, que per la seva forma no desdeia pas massa de la del Corn de l’Abundància, i la va alçar ben enlaire de manera que la seva llum es projectés damunt de Scrooge just quan aquest treia el nas per la porta.

—Endavant! —va exclamar el fantasma—. Endavant, home, i mireu bé si em coneixeu!

Scrooge va entrar tímidament i es va inclinar davant de l’esperit, amb respecte. Ja no era aquell Scrooge obstinat d’altre temps, però, encara que la mirada de l’esperit era afable, ell quasi preferia no trobar-la.

—Sóc l’esperit del Nadal present! —digué l’espectre—. Fixeu-vos en mi!

Scrooge el va obeir amb tota reverència. L’espectre anava vestit amb un senzill mantell de color verd, orlat de pell blanca. Aquesta vestimenta queia tan folgada damunt del seu cos que li deixava al descobert tota l’amplada del pit, com si menyspreés el veure’s protegit o amagat per cap artifici. Els seus peus, que es podien veure per sota dels plecs folgats del mantell, també eren nus; i no duia altra cosa al cap que una garlanda de grèvol, amb uns caramells resplendents, embotits ça i lla. El seu cabell arrissat, llarg i deixat anar, era de color castany fosc; tenia un rostre afable, uns ulls guspirejants, una mà estesa, una veu joiosa, un capteniment desimbolt i un aire alegre. Portava, penjada del volt de la cintura, una antiga beina, però que no allotjava cap mena d’espasa; més aviat diríem que estava rosegada pel rovell.

—Mai no heu vist a ningú que se m’assembli? —va preguntar l’espectre.

—Mai —li va respondre Scrooge.

—Mai no heu anat a donar un volt amb els membres més joves de la meva família? Vull dir, vist que jo sóc molt jove, amb germans més grans que jo, nascuts en aquests darrers anys? —va prosseguir l’espectre.

—No recordo pas haver-ho fet! —va dir Scrooge—. I em sap greu, creieu-ho! N’heu tingut molts de germans, esperit?

—Més de mil vuit-cents —va contestar l’espectre.

—Una ben nombrosa família, si s’hagués de mantenir —va murmurar Scrooge.

El fantasma del Nadal present es va incorporar.

—Esperit —va dir Scrooge, amb submissió—, meneu-me allà on us plagui. Ahir a la nit vaig haver de sortir si us plau per força i vaig aprendre una lliçó que ja comença a fer el seu efecte. Si aquesta nit m’heu d’ensenyar alguna cosa, tant de bo que sigui pel meu profit.

—Toqueu el meu mantell!

Scrooge va fer el que li deien i s’hi agafà ben fort.

El galzeran, el vesc, les baies roges, l’heura, els galls dindis, els ànecs, les peces de caça i de corral, la carn, els garrins, les salsitxes, les ostres, les empanades, els púdings, la fruita i el ponx: tot es va esvair a l’instant. I el mateix va passar amb l’habitació, el foc de la llar, la resplendor vermellosa i l’hora de la nit; i es van trobar tots dos pels carrers de la ciutat en ple matí de Nadal. La gent (val a dir que el temps era molt cru) feia una mena de música no gaire polida, però no pas desagradable; un soroll rauc i sec produït quan rascaven la neu del paviment, davant dels edificis, o dels teulats de les cases. Això produïa una boja delícia als minyons, que la veien caure aplomadament cap al carrer, esmicolant-se en petits i artificials borrascalls.

Les façanes de les cases estaven força ennegrides i les finestres encara eren més negres, establint un marcat contrast amb el suau llençol blanc de la neu dels teulats o amb la ja no tan blanca que hi havia a terra. Aquesta havia estat fendida amb grans roderes deixades per les pesants rodes de carros i carretons; roderes que s’entrecreuaven l’una amb l’altra centenars de vegades allí on les amples avingudes es bifurcaven i acabaven per formar i anals intricats, de curs gens fàcil de seguir enmig de tot aquell fanguissar espès i groc i d’aquella aigua glaçada.

El cel tenia un aspecte ombrívol i els carrers més curts semblaven coberts per una boira sutza que, ja en forma de vapor, ja en forma de denses partícules, queia damunt d’aquell lloc en un plugim de sutge, com si totes les xemeneies de la Gran Bretanya, de comú acord, s’haguessin posat a cremar i ho fessin amb tot l’entusiasme dels seus cors. No hi havia pas cap motiu de folga ni en el clima ni en l’ambient de la ciutat, i, això no obstant, bategava arreu una atmosfera d’optimisme que la que hauria intentat espargir, qui sap si inútilment, la brisa més nítida o el sol més radiant de l’estiu.

Perquè la gent que treballava amb les pales dalt dels teulats es mostrava jovial i alegre; es cridaven els uns als altres des dels parapets i, de vegades, s’atacaven amb alguna enjogassada bola de neu —projectil de més bondadosa naturalesa que moltes de les bromes dites amb paraules—, rient de bona gana si encertaven amb la punteria i no pas amb menys ganes si els fallava la destresa. Les botigues de les gallinaires encara tenien mig obertes les portes i les dels fruiters eren radiants de tanta glòria. Allí hi havia cistells de castanyes, grans, rodons, panxuts, amb una forma que s’assemblava a la de les armilles dels vells senyors que, bonhomiosos, es recolzaven a les portes dels seus establiments o sortien enfora, a ple carrer, amb una apoplèctica opulència. Hi havia rogenques cebes d’Espanya, de cara obscura, amb una gruixària tan expandida que semblaven frares d’aquell país, les quals, des dels prestatges i amb juganera malícia, feien l’ullet a les noies passavolants, que miraven pudorosament les enramades de vesc. Hi havia peres i pomes, amuntegades en florents piràmides; hi havia carrassos de raïms que, per la benvolença dels botiguers, s’exhibien penjats en altívols ganxos, de manera que als vianants se’ls fes venir aigua a la boca, sense que haguessin de pagar res per aquesta gaubança; hi havia piles d’avellanes, polposes i brunes, que amb la seva fragància recordaven pretèrites passejades pels boscos i agradables enfonsaments dels peus, fins al turmell, entre les fulles marcides; hi havia típiques pomes de Norfolk, rodonetes i carabrutes, que no feien sinó destacar el groc de les taronges i de les llimones i que, per la gran compacitat dels seus cossos sucosos, semblaven demanar a la gent que se les endugués a casa en paperines, per ser assaborides a les postres. Fins i tot els peixos d’or i argent, que es movien dins d’una peixera col·locada entre fruita tan selecta, si bé pertanyents a una raça malencònica i de sang poc bellugadissa, semblaven adonar-se que alguna cosa estava passant; i, peixos com eren, anaven badant la boca i donant voltes i més voltes pel seu petit univers, amb una excitació lenta i ponderada.

Els adroguers —oh, els adroguers!— tenien les botigues gairebé tancades, amb els porticons ja posats, a manca d’un o dos. Però, quin espectacle per entremig d’aquests esvorancs! No era tan sols que els platets de les balances dringuessin en tocar el taulell o que el fil d’empalomar i el paper d’estrassa desapareguessin tan veloçment o que els pots de llauna fossin objecte d’un continu tràfec com si fossin articles de màgia, sinó que les aromes mesclades del te i el cafè eren tan agradables a l’olfacte, les panses tan abundants i selectes, les ametlles tan absolutament blanques, les barretes de canyella tan llargues i rectes, les altres espècies tan delicioses, les fruites gebrades tan crostoses i empolsinades amb sucre mòlt, que els més indiferents dels transeünts se sentien defallits i, subsegüentment, biliosos. Que les figues fossin gerdes i carnoses o que les prunes franceses es ruboritzessin en la seva modesta acidesa des de les decorades caixes o que tot fos tan bo per menjar amb el seu adornament típic de Nadal, no impedia que la parròquia anés adelerada d’un costat a l’altre, esperançada amb la promesa del dia, fins a tal punt neguitosa que els uns topaven amb els altres, matxucaven salvatgement els cistells, oblidaven les pròpies compres damunt dels taulells, retrocedien per cercar-les de nou i cometien milers de disbarats semblants, però sempre amb bon humor. Mentre, l’adroguer i els seus ajudants es mostraven tan joiosos i amables, que els cors de llautó que els servien de sivella per cordar els seus davantals haurien pogut ser els seus propis cors, exposats a l’exterior a fi que tothom pogués inspeccionar-los i perquè les cornelles de Nadal hi picotegessin al seu gust.

Però aviat les campanes van cridar aquella bona gent a les esglésies i a les capelles, i cap allí feren via, desfilant atropelladament pels carrers, abillats amb els seus millors vestits i mostrant els rostres més alegres. Quasi al mateix temps sortiren de carrers, carrerons i cruïlles nombrosos grups de persones adelerades per portar els seus plats cap al forn dels flequers. L’espectacle d’aquests pobres revetllaires semblava interessar enormement l’espectre, ja que es va deturar, amb Scrooge al seu darrera, davant de la porta d’un forner i aixecant les tapadores de les cassoles a mesura que la gent entrava, anava ruixant el contingut amb encens de la seva atxa. I era una atxa de ben especials característiques, ja que per una vegada o dues es creuaren paraules pujades de to entre alguns dels cassolaires, per si l’un havia empès l’altre o al revés, i bastava que l’espectre els esquitxés amb unes quantes gotes perquè tornés a regnar el bon humor. Ja que, com deien ells mateixos, era una vergonya barallar-se un dia de Nadal. I tant si ho era, que Déu ens valgui! I tant si ho era!

En un moment determinat les campanes van deixar de tocar i van tancar les fleques; però encara hi havia com una mena de presència de tots aquells menjars i dels seus processos de cocció en la taca humida del vapor que es podia entreveure al voltant dels forns dels flequers, on el paviment fumejava com si les pedres també s’estiguessin coent.

—Hi ha alguna fragància especial en aquest ruixim que espolsa la vostra atxa? —va preguntar Scrooge.

—Sí, la meva.

—I es pot aplicar a qualsevol mena de menjar, en un dia com avui? —va insistir Scrooge.

—A qualsevol, si és un menjar ofert de bon cor. I encara més si s’ofereix a un pobre.

—I per què més a un pobre?

—Perquè en té més necessitat.

—Esperit —continuava Scrooge, després d’uns moments de meditació—, m’estranya que entre totes les criatures que ocupen la gran varietat de mons, sigueu vós l’única capaç de limitar les ocasions que aquesta gent té de gaudir d’un plaer tan innocent.

—Jo! —va cridar l’espectre.

—Vós, que amb la mania del precepte dominical, feu tancar aquests indrets el Setè Dia, molt sovint l’únic de la setmana que es pot dir que mengen calent —va comentar Scrooge—. No és així?

—Que jo faig tancar aquests indrets? —s’exclamava l’esperit.

—Perdoneu-me si vaig errat. Però aquest costum s’ha fet en nom vostre o, almenys, en el de la vostra família —va dir Scrooge.

—Hi ha éssers en la vostra terra —li va replicar l’esperit— que presumeixen de conèixer-nos i que porten a terme actes de passió, d’orgull, de malvolença, d’odi, d’enveja, de fanatisme i d’egoisme en nom nostre; però nosaltres no els coneixem de res, ni tampoc la nostra parentela. Són com si mai no haguessin viscut. Recordeu això i carregueu les accions d’ells a les seves consciències, no a les nostres.

Scrooge va prometre de fer-ho així. I van seguir avançant, invisibles com eren, per dins els suburbis de la ciutat. Era una destacada característica de l’espectre (ja observada per Scrooge a casa del flequer) la d’acomodar-se sense dificultat, a desgrat de la seva mida gegantina, en qualsevol espai; de manera que, donat el seu caràcter sobrenatural, s’instal·lava amb la mateixa comoditat sota d’un teulat baix de sostre que dins del més altíssim dels salons.

I aneu a saber si va ser pel plaer que l’espectre experimentava a l’hora de posar de manifest aquest poder seu o bé perquè era amable, generós i cordial de mena o perquè sentia una especial simpatia per la gent humil, el cas és que anà de dret a casa del dependent de Scrooge, amb aquest, és clar, agafat al seu mantell. En ser a l’entrada va aturar-se davant de la porta i va beneir la casa de Bob Cratchit amb tot el ruixim que sortí de la seva atxa.

(Penseu-hi en això: Bob no tindria més enllà de quinze bobs la setmana —que així en deien popularment dels xílings, amb la qual cosa donem a entendre que cada dissabte s’embutxacava només quinze reproduccions del seu nom de pila— i, això no obstant, l’espectre beneïa aquella casa que només comptava amb quatre habitacions).

En aquell moment es va aixecar la senyora Cratchit, la muller de Bob; anava pobrament abillada, però procurant treure el millor partit del seu vestit que, si bé ja havia sofert un aprofitament en ser girat al revés, feia de bon veure per l’esplet de cintes que l’adornaven, material que amb una despesa de sis penics permetia grans fantasies. Parava la taula amb les tovalles, ajudada per Belinda Cratchit, la segona de les seves filles, igualment proveïda de cintes; mentrestant, Peter Cratchit, el noi gran de la casa, enfonsava una forquilla a la cassola de les patates i procurava que les puntes del monstruós coll de camisa (propietat personal de Bob, transferida al seu fill i hereu en honor de la diada) se li enfilessin fins a l’alçada de la boca, sense intentar per res dissimular l’enorme satisfacció que li produïa vestir amb tanta elegància i delejant poder mostrar-se amb aquella peça de llenceria pels passeigs de moda. Acte seguit entraren precipitadament dos Cratchit més joves, un nen i una nena, cridant que des de la porta del flequer havien sentit una gran aroma d’ànec rostit i que l’havien identificat com el de la família; i abandonant-se a luxurioses imaginacions sobre quanta sàlvia i quanta ceba contindria, aquells dos petits Cratchit es van posar a ballar tot al volt de la taula exalçant Peter Cratchit i posant-lo pels núvols; aquest, al seu torn (no pas vanitós, per bé que el coll de la camisa quasi l’ofegava), es va posar a ventar el foc fins que les patates, en haver arrencat el bull, van acabar tustant fort la tapadora, com si el volguessin avisar que ja estaven a punt per ser tretes i pelades.

—Què és el que deu haver retingut al vostre estimat pare? —va demanar la senyora Cratchit—. I el vostre germà, el petit Tim? I la Marta? Voleu dir que pel Nadal de l’any passat no feia ben bé mitja hora que eren aquí?

—Aquí teniu la Marta, mare! —va exclamar la veu d’una noia, que just apareixia quan cridava aquestes paraules.

—Ja ha arribat la Marta, mare! —van cridar els dos joves Cratchit—. Hurra! Tenim un ànec, Marta!

—Apa, noia! Sí que arribes tard! —va comentar la senyora Cratchit, besant-la una dotzena de vegades i ajudant-la a treure’s xal i capell amb tot el zel.

—Ahir a la nit ens va quedar molta feina per fer —replicava la noia— i aquest matí ha calgut enllestir-la, mare.

—Bé! Ara ja ets aquí i no importa el que hagi estat —deia la senyora Cratchit—. Asseu-te davant del foc, estimada, i escalfa’t una mica, en nom de Déu!

—No, no, que el pare ja arriba! —van cridar els dos joves Cratchit, que tenien el do de la ubiqüitat—. Amaga’t, Marta, amaga’t!

La Marta es va amagar i va entrar l’insignificant Bob, el pare, amb aquell gran tros de bufanda que li penjava pel davant i un vestit tan gastat com vulgueu, però sargit i raspallat a bastament per donar-li un aspecte presentable. I duia el petit Tim carregat a l’espatlla. Ai, pobre Tim! pobre menut! Anava proveït d’una petita crossa i les seves cames havien de ser sostingudes amb un aparell de ferro.

—A veure: on és la nostra Marta? —va preguntar Bob Cratchit, mirant al seu volt.

—No ve —li va dir la senyora Cratchit.

—Que no ve? —va preguntar de nou, amb una sobtada disminució de la seva alegria, ja que havia estat el cavall de carreres d’en Tim des que sortiren de l’església i havia entrat a la casa caminant de quatre grapes—. Mira que no venir el dia de Nadal!

A la Marta no li agradava veure’l tan disgustat, mal que fos en broma; de manera que va sortir sense esperar més de darrera de la porta del recambró i va córrer cap els braços del seu pare, mentre els dos joves Cratchit se’n duien a coll el menut Tim cap al safareig, per tal que pogués escoltar les cançons que feia el púding dins de la perola de coure.

—I com s’ha comportat el petit Tim? —va preguntar la senyora Cratchit, després d’haver fet un xic de broma sobre la credulitat d’en Bob i després que en Bob hagués abraçat la seva filla fins que el cor li digué prou.

—Ha estat tan bo com l’or —va dir en Bob— i, ben segur, millor i tot. A vegades, potser pel fet d’haver d’estar assegut, tot sol, tantes hores, es posa a reflexionar i li vénen al cap uns acudits que mai no us els imaginaríeu. Avui mateix, mentre tornàvem cap a casa, em deia que confiava que tothom l’hagués vist a l’església, esguerradet com és; que això, ja que som a Nadal, faria pensar la gent en Aquell que va fer que caminessin els captaires coixos i que hi veiessin els cecs.

La veu de Bob tremolava una mica en dir aquestes coses i encara va tremolar més quan va voler afegir que en Tim cada dia pujava més robust i vigorós.

Aviat pogueren escoltar com copejava damunt del paviment la seva crossa petita i activa. Tot seguit el menut Tim va entrar de nou abans que no es fessin altres comentaris, acompanyat dels seus germans, que el van portar fins al seu tamboret, a la vora del foc. Mentrestant, en Bob s’arromangava els punys de la camisa —com si encara fossin susceptibles de major deslluïment— i es dedicà a preparar una barreja calenta de ginebra i llimona, que anava remenant dins d’una olleta, situada damunt de la lleixa interior de la llar a fi que bullís a foc lent; el jove Peter i els dos omnipresents Cratchit se’n van anar a buscar l’ànec, amb el qual no tardarien gens a tornar en solemne processó.

L’aldarull que es va organitzar amb aquella arribada va adquirir unes tals proporcions, que es podia arribar a creure que l’ànec era la més insòlita de totes les aus; una mena de fenomen amb plomes al costat del qual la presència d’un cigne negre hauria estat cosa ben poc atraient. I, de fet, era ben bé això el que passava en aquella casa. La senyora Cratchit va disposar la salsa (que ja tenia feta dins d’una cassoleta) a fi que arranqués el bull; el jove Peter va macerar les patates amb un vigor extraordinari; la senyoreta Belinda anava ensucrant la compota de pomes; Marta passava un drap pels plats calents; Bob va acomboiar el menut Tim en un petit racó de la taula; els dos joves Cratchit anaven disposant cadires per a tothom, sense oblidar-se d’ells mateixos i, fent la guàrdia des dels seus llocs, per no posar-se a cridar reclamant la seva ració d’ànec, van enfonsar-se les culleres a la boca tot jugant abans que no els hagués arribat el torn a l’hora de repartir. Finalment es van distribuir els plats, no sense haver beneït la taula. Totes aquelles operacions foren seguides d’una pausa expectant, mentre la senyora Cratchit, després d’haver mirat tot al volt de la taula cercant el ganivet de trinxar, es preparava per endinsar-lo en el pit de l’ànec; quan ho va haver fet i la tan anhelada pasta del farciment va començar a vessar-se per la plata, un murmuri d’admiració va estendre’s a tot el vol de la taula; fins i tot el menut Tim, esperonat pels altres dos petits Cratchit, copejava la taula amb el mànec del seu ganivet i cridava, tant com li permetien les seves dèbils facultats: Visca!

Mai no s’havia vist un ànec com aquell. Bob afirmava que mai, tampoc, no n’hi havia hagut cap de tan ben guisat. La seva tendra carn, el seu sabor i la seva grandària tot i la seva barator despertaven mostres d’universal admiració. Allargant el rostit a base de compota de pomes i puré de patates, tothom considerava que aquell dinar havia estat més que suficient per a tota la família. Cal coincidir amb allò que digué la senyora Cratchit altament satisfeta, després d’haver observat una petita mostra d’ossos abandonats a la plata: que, fet i fet, encara n’havia sobrat. El cert és que tots en van tenir suficient i, pel que fa als dos petits Cratchit, es van atapeir de sàlvia i de ceba fins més amunt de les celles. I, mentre la petita Belinda canviava els plats, la senyora Cratchit abandonava el menjador, tota sola —estava massa nerviosa per tolerar testimonis—, a fi de treure el púding del seu motlle i portar-lo a la taula.

Imagineu-vos, per un moment, que no hagués estat prou cuit! Imagineu-vos que hagués caigut fet a trossos a l’hora de trabucar-lo! Imagineu-vos que algú hagués pogut enfilar-se per la paret de l’eixida i l’hagués robat, mentre ells estaven encara amb la joia de l’ànec! (Aquesta darrera suposició va aconseguir deixar lívids als dos petits Cratchit). Eren ben capaços d’imaginar tota llei d’horrors.

Per fi! Una bona alenada de vapor! El púding ja havia estat tret del seu motlle de coure. Es va percebre una olor com la que se sent els dies de bugada, degut al tovalló que protegia el pastís. Una olor com si provingués d’una fonda i d’una pastisseria que estiguessin l’una al costat de l’altra, amb una bugadera una porta més enllà. I tot era el púding! En mig minut va entrar la senyora Cratchit —sufocada, però amb un somriure d’orgull— amb el púding a les mans, semblant a una bala de canó clapejada (tan consistent i ferma era la seva textura), rodejat de les flames que provenien d’un petricó d’aiguardent encès i decorat amb un branquilló de vesc de Nadal col·locat al cim.

Quin púding tan meravellós! Bob Cratchit va dir, sense alterar-se, que era l’èxit més gran assolit per la senyora Cratchit des del dia del seu casament. La senyora Cratchit va haver de confessar, ara que ja s’havia tret del cap aquella gran preocupació, que mai no havia estat prou segura sobre l’adequada quantitat de farina. Cadascú hi feia el seu comentari, però ningú no va dir o pensar que havia estat un púding més aviat escàs, tenint en compte el nombre de components de la família. Al·ludir a aquest fet hauria estat una absoluta heretgia. Qualsevol dels Cratchit s’hauria tornat vermell si hagués hagut de referir-se a una cosa semblant.

Un cop acabat el sopar, van llevar les tovalles, van escombrar el terra i van animar el foc. Tastaven la mescla de l’olleta i la trobaven perfecta; es disposaren pomes i taronges damunt de la taula i van escampar, a les brases, una palada de castanyes. Aleshores tota la família es va anar situant a la vora del foc, formant allò que en Bob Cratchit en deia un cercle, quan en realitat es tractava d’un semicercle, i, a una colzada d’en Bob, hi va ser desplegada tota la cristalleria familiar, que consistia en dos gots i una tassa sense nansa, per a la crema.

Aquests recipients, això no obstant, es mostraren tan útils per contenir la barreja calenta de l’olleta, com ho haurien pogut ser uns veires daurats. I Bob la va servir amb una mirada radiant, mentre les castanyes guspirejaven damunt de les brases i espeternegaven sorollosament. Llavors en Bob es va aixecar per fer un brindis:

—Feliç Nadal a tots, estimats meus! Que Déu ens beneeixi!

I tota la família ho va repetir, com un eco.

—Que Déu ens beneeixi! —va dir Tim, el menut, en darrer lloc.

Estava assegut molt a la vora del lloc ocupat pel seu pare, damunt del tamboret. Bob servava dins la seva mà la maneta consumida del seu fill, com si, de tant que l’estimava, tingués por que li pogués ser arrabassat.

—Esperit —va dir Scrooge, donant mostres d’un interès que mai no havia sentit—, digueu-me si viurà el menut Tim.

—Veig un seient buit —va replicar l’espectre— al costat de la llar de foc i una crossa que no té amo, amorosament conservada. Si en el futur aquestes ombres no s’alteren, el menut morirà.

—No, no! —s’exclamà Scrooge—. No, per favor, esperit! Digueu-me que això li serà estalviat!

—Si aquestes ombres es mantenen inalterades en el futur, ningú, dels de la meva raça —va afirmar l’esperit—, no el tornarà a trobar ací. Però què importa? Si és que ha de morir, més val que ho faci d’una vegada i així farà que minvi l’excedent de població.

Scrooge va acotar el cap quan va sentir les seves pròpies paraules repetides per l’espectre; la penitència i la consternació el deixaven abatut.

—Home —va dir el fantasma—, si és que teniu un cor en el pit i no una pedra dura com el diamant, abstingueu-vos de les vostres perverses hipocresies fins que no hàgiu descobert quin és aquest excedent de població i en quin lloc es troba. Gosaríeu dir quins són els homes que han de viure i quins els que han de morir? Podria molt ben ser que, als ulls del cel, tinguéssiu menys valor i fóssiu menys digne de viure vós que no pas milions de éssers semblants a la criatura d’aquest pobre home. Déu meu! Haver de sentir com l’insecte instal·lat damunt de la fulla dogmatitza sobre l’escreix de vida existent entre els seus germans famolencs, enfonsats entre la pols!

Scrooge va inclinar el cap quan va sentir el repte sever de l’espectre i, mig tremolós, va dirigir, com era el seu costum, la vista cap a terra. Però de seguida va haver d’aixecar els ulls quan va sentir que pronunciaven el seu nom.

—Pel senyor Scrooge! —deia Bob—. Us proposo brindar en honor del senyor Scrooge, que ha estat el fonament d’aquesta festa.

—El fonament d’aquesta festa? Potser que afluixis! —va protestar la senyora Cratchit, enrojolant-se—. Et dic que m’agradaria tenir-lo aquí per obsequiar-lo amb una bona ració dels meus pensaments: em penso que li haurien obert ben bé la gana!

—Estimada —va dir Bob—, pensa en els infants. És el dia de Nadal!

—No en dubto pas! —va replicar ella—. Altrament, no comprendria que poguéssim beure a la salut d’un home tan odiós, gasiu, inflexible i mancat de sensibilitat com és el senyor Scrooge. Massa que ho saps, com és, Robert! Ningú no ho sap tan bé com tu, pobre estimat meu!

—Estimada —va replicar Bob amb dolcesa—, és la diada de Nadal.

—Beuré a la seva salut per no disgustar-te i tenint en compte el dia —va dir la senyora Cratchit—, però no pas perquè s’ho mereixi. Déu li do molts anys de vida! Que tingui un bon Nadal i un millor Any Nou! Deu estar molt joiós i molt content en un dia com el d’avui, no en dubto pas.

Els infants van beure per sumar-se al brindis formulat per la seva mare i va ser el primer dels seus actes que semblava com mancat d’autèntica alegria. El menut Tim va beure l’últim de tots, però ho va fer sense cap mena d’entusiasme. Scrooge venia a ser l’ogre de la família. La menció del seu nom aconseguia que una mena d’ombra obscura flotés per damunt dels reunits i van haver de passar cinc minuts ben llargs abans l’ombra no es dissipés.

Un cop esvaïda, es varen sentir deu vegades més contents del que ho estaven abans, qui sap si alleugerits pel fet de no haver de tornar a ocupar-se de Scrooge, el sinistre. Bob Cratchit va parlar, llavors, d’una col·locació que tenia a les envistes pel jove Peter i que, en el cas que l’assolissin, augmentarien els ingressos de la casa en cinc xílings i sis penics cada setmana. Els dos joves Cratchit van riure de bona gana imaginant-se en Peter convertit en tot un home de negocis; i el mateix Peter contemplava el foc, pensatiu (tant com li permetia el coll de la camisa), com si estigués considerant amb quines particulars concessions podria afavorir als altres quan arribés el moment d’ingressar sumes tan prodigioses. Marta, que no passava d’aprenenta a casa d’una modista barretaire, els va explicar quina mena de feina era la que li calia fer i quantes hores havia de treballar d’una tirada i com pensava quedar-se al llit l’endemà al matí una bona estona per gaudir de descans, ja que, com era dia festiu, se’l passaria a casa. I també els va contar que havia vist una comtessa i un lord dies abans, i que el lord «quasi era tan alt com Peter»; quan en Peter ho va sentir alçava tan enlaire el coll de la camisa que, si haguéssiu estat allí presents, dubto que el seu cap se us hagués fet visible. Mentre durava tot això les castanyes i l’olleta anaven donant voltes passant a les mans de l’un a l’altre; més tard, el menut Tim, que tenia una veu planyívola, però agradosa de sentir, els va obsequiar amb una cançó que tractava d’un nen perdut enmig de la neu.

Res no hi havia d’excepcional en tot allò: no es tractava d’una família de belleses, no anaven pas ben vestits, les seves sabates estaven molt lluny d’oferir resistència a la pluja, la roba que duien s’esclarissava i Peter estava en condicions de conèixer —possiblement l’havia conegut— l’interior d’una casa de préstecs. Però es mostraven feliços, agraïts, satisfets els uns dels altres i contents de la diada. I quan va arribar el moment de la partida, encara se’ls veia més feliços, a mesura que es fonien, esquitxats per les guspires lluminoses de l’atxa de l’esperit. Scrooge va seguir amb la mirada dirigida cap a ells —especialment, damunt el petit Tim— fins el darrer instant.

En aquells moments ja s’anava fent fosc i la neu queia abundosament. Scrooge i l’espectre deambulaven pels carrers, en els quals la lluminositat dels focs guspirejants, encesos a cuines, sales i tota mena de cambres, era meravellosa. En algun lloc una flama parpellejant mostrava els indubtables preparatius per a una bona menjada, amb plats calents a la vora de la llar i unes cortines de color vermell fosc, gruixudes, a punt de ser estirades per a impedir el pas del fred i de la foscor. En un altre lloc es podia veure sortir d’una casa tota una tropa de criatures que, corrent per la neu, anaven a la recerca de les seves germanes casades, germans, cosins, oncles, ties, a fi de ser els primers en desitjar-los unes bones pasqües. Un xic més ençà potser hi veuríem, pels vidres de les finestres, les ombres dels invitats aplegant-se i, més enllà, un aplec de noies xamoses, totes elles encaputxades i amb botes de pell, totes elles xerrant al mateix temps i corrent, amb alegria, cap a la casa d’algun veí. I pobre del solter que les veiés entrar! La resplendor que irradiaven l’hauria embruixat, prou que ho sabien les molt múrries!

Però si, a jutjar pel nombre de persones que s’encaminaven cap a vetllades amistoses, s’hauria pogut suposar que no hi havia ningú per rebre-les en cap casa, la suposició quedava tot seguit desmentida, ja que en totes les llars es veia gent que esperava els seus invitats i que mantenia els focs ben vius i amb les flames ben altes. Que Déu els beneeixi! Com en gaudia l’espectre de tot això! Com mostrava l’amplària del seu pit descobert i obria la mà generosa i flotava escampant amb aquella mà, damunt de tot allò que es posava al seu abast, la seva resplendent i ingènua alegria! El mateix fanaler, que els precedia, esquitxant el fosc carrer amb taques de llum i que ja anava agençat per passar la vetlla fora de casa, va riure sonorament quan l’espectre li va passar pel costat, sense saber, però, que gaudia d’una companyia que era l’encarnació del dia de Nadal.

De cop, però, i sense que es produís cap advertiment per part del fantasma, es van trobar en un erm ombrívol i desert, en el qual hi havia tot de monstruosos blocs de roca, com si es tractés d’un cementiri de gegants; l’aigua podia circular arreu pel seu grat, i ho hauria fet de no haver estat presonera de la gelada; allí no hi havia altra vegetació que la molsa, l’argelaga i una herbota aspra i espessa. El sol de ponent havia deixat, cap a la banda de l’oest, una franja d’un roig intens que, per un sol instant, va il·luminar aquell paisatge desolat; però aquella mirada poc benèvola va ser com un arrufament de celles i el rostre del sol anava amagant-se i amagant-se fins a deixar aquell lloc cobert per la fosca d’una nit densa i obscura.

—Quin lloc és aquest? —va preguntar Scrooge.

—El lloc on viuen els miners, que treballen a les entranyes de la terra —va replicar l’espectre—. Però tots em coneixen. Mireu!

De la finestra d’una cabana va sorgir una llumeneta i van avançar, ràpidament, cap a ella. Després d’haver traspassat la paret de fang i pedres, trobaren una alegre companyia reunida a l’entorn d’un foc abrivat: un home i una dona molt, molt vellets, amb els seus fills i els fills d’aquests fills i encara una altra generació, tots mudats amb les joioses gales dels dies de festa. El vell, amb una veu que poques vegades aconseguia dominar els udols del vent que bufava per damunt de l’ermot, cantava una cançó de Nadal a la colla —cançó que ja era antiga quan ell va néixer— i, de tant en tant, els altres s’hi sumaven per fer un cor. Quan tots aixecaven les seves veus, la de l’ancià sonava més fresca i potent que cap, però si els altres callaven, ell semblava perdre de cop la vigoria.

L’espectre, sense detenir-se en aquell lloc, va ordenar a Scrooge que s’aferrés a la seva roba i travessant l’ermot es dirigiren, amb presses… cap a on? Tal vegada cap al mar? Doncs sí, cap al mar. Scrooge va mirar enrere i va veure, horroritzat, el darrer tros de terra i un bon rengle de temibles roquissers; les orelles se li ensordien amb el bramul de l’aigua aixecat per aquelles onades que s’encrespaven, rugien i s’enfurismaven rodolant per les cavernes paoroses que elles mateixes havien perforat, com si encara intentessin soscavar ferotgement la terra.

Bastit al cim d’un adust promontori de roques encavallades, contra el qual, tot l’any, hi anaven a topar les aigües salvatges, hi havia un far solitari, a cosa d’una llegua de la costa. A la seva base, hi havia, aferrissades, grans quantitats d’algues marines, i ocells de tempesta —que es podrien haver considerat fills del vent, així com les algues ho eren de les aigües— s’aixecaven i s’abatien damunt d’ella tal com ho feien les onades, per damunt de les quals lliscaven, rabents.

També en aquest lloc, els dos homes que s’ocupaven del far havien encès una fogaina, la qual, a través de l’espitllera del gruixut mur de pedra, projectava cap aquell mar temible un raig de claror. Encaixant les mans per damunt de la tosca taula entorn de la qual estaven asseguts, es desitjaren mútuament un feliç Nadal bo i aixecant els respectius vasos de grog. El més gran de tots dos —amb una cara tan castigada i colrada pel temps inclement com podria estar-ho el mascaró de proa plantat al tallamar d’un vell navili— va atacar la tonada d’una vigorosa cançó, la qual, també ella, sonava com un temporal.

Una vegada més l’espectre va avançar llestament per damunt de la mar negra i agitada i va anar seguint, seguint, fins que, trobant-se ja ben lluny de la costa (tal com ho va fer saber al vell Scrooge), va acabar acomodant-se amb el company damunt de la coberta d’un vaixell. Passaren pel costat del timoner, que era a la roda, pel costat del serviola i a frec dels oficials que estaven de vigilància (tots plegats, ombrívoles i espectrals figures, a penes distingibles en els seus llocs respectius); però, fos com fos, cada un d’ells taral·lejava una cançó nadalenca, o tenia un bon pensament pel Nadal o parlava baixet, amb el company, d’algun Nadal ja passat, amb l’esperança d’un prompte retorn a la seva llar. I cada un d’aquells homes a bord, vetllant o dormint, bo o dolent, havia tingut, durant aquell dia, paraules més amables per als companys que en qualsevol altre dia de l’any i, d’una manera o altra, havia pres part en la festa i havia fet memòria d’aquells éssers estimats en la distància, sabent que també ells el recordarien amb amorosa nostàlgia.

Mentre Scrooge escoltava els gemecs del vent i pensava en quina cosa tan solemne era allò d’anar-se desplaçant enmig d’una fosca soliua i per damunt d’un abisme desconegut, amb profunditats tan insondables com la de la Mort, va experimentar la gran sorpresa de sentir una sonora riallada. I encara va ser una sorpresa més gran la d’identificar la riallada com la del seu nebot i trobar-se, tot d’una, en una cambra lluminosa, acollidora i radiant, amb el somrient espectre al seu costat, que contemplava el nebot amb benèvola afabilitat.

—Ha, ha! —reia el nebot de Scrooge—. Ha, ha, ha!

(Si, per una d’aquelles fortunes improbables, arribéssiu a conèixer un home que, a l’hora de riure, avantatgés en benaurança al nebot del senyor Scrooge, només us puc dir que m’agradaria d’establir-hi coneixença. Presenteu-me’l i conrearé la seva amistat).

Gràcies a una justa, equànime i noble disposició de les coses, així com hi ha infecció en la malaltia i en el dolor, també hi ha un contagi irresistible i no igualat en la rialla i en el bon humor. Quan el nebot de Scrooge reia d’aquesta manera, prement-se els costats amb les mans, fent rodar el cap i retorçant la cara amb les més extravagants ganyotes, la neboda política de Scrooge reia també amb tant d’entusiasme com ell. I la colla d’amics allí aplegats, per no quedar-se enrere, braolaven amb totes les seves forces:

—Ha, ha! Ha, ha, ha, ha!

—Va dir que tot això de Nadal són ximpleries, com hi ha món! —exclamava el nebot de Scrooge—. I ho deia de veritat!

—Pitjor per a ell, Fred! —digué la neboda de Scrooge, indignada del tot. Beneïdes siguin les dones! Mai no fan les coses a mitges, sinó ben seriosament.

Aquesta noia era bonica, però molt bonica. Tenia una cara amb clotets, adornada d’una càndida expressió; amb una boqueta just en el seu punt, feta per ser besada (cosa que, sens dubte, deuria succeir); una colla de menuts sotets al voltant de la barbeta, que semblava que es fenguessin l’un amb l’altre quan somreia; i el parell d’ulls més assolellats que mai no s’hagin vist en el rostre de cap criatura. El conjunt podia definir-se com el d’una bellesa provocativa; no obstant, era una doneta ben honesta. Oh, sí, perfectament honesta!

—És un vell companyó d’allò més divertit! —va dir el nebot de Scrooge—. És la pura veritat. Però no resulta tan agradable per als altres com ho podria ser. Ara bé, els seus pecats són d’aquells que ja es porten la penitència, de manera que no tinc res a dir contra ell.

—Estic segura que és molt ric, Fred —insinuà la neboda de Scrooge—. Si més no, això és el que m’has dit sempre.

—I quina importància vols que tingui això, estimada? —replicava el nebot de Scrooge—. La seva riquesa no li serveix de res, no l’usa per res de bo, no l’aprofita per viure confortablement. No li queda ni la satisfacció de pensar, ha, ha, ha!, que algun dia ens podria beneficiar a NOSALTRES!

—Jo no el puc suportar —observava la neboda de Scrooge.

Les germanes de la neboda de Scrooge i la resta de dames allí congregades abundaven en la mateixa opinió.

—Doncs jo sí! —va dir el nebot de Scrooge—. Em sap greu per ell. Però no m’hi puc enfadar, encara que vulgui. Qui és que en sofreix de les seves rareses? Ell i només ell. Ara mateix, per exemple, se li ha ficat al cap la idea de fastiguejar-nos, negant-se a menjar amb nosaltres. Quina serà la conseqüència? Que s’ha perdut el menjar, encara que hagi estat senzill.

—Doncs jo crec que ha estat esplèndid —va comentar la neboda de Scrooge.

I tota la resta digué el mateix; cal suposar que sabien el que es deien, ja que tot just acabaven d’aixecar-se de taula, on sols quedaven les postres, per acomodar-se al voltant del foc, sota la claror del llum.

—Molt bé! Creieu que m’agrada haver-ho sentit —va dir el nebot de Scrooge— ja que no tinc massa fe en aquestes joves mestresses de casa. Què hi dius tu, Topper?

Topper, que ni per un moment havia deixat de mirar una de les germanes de la neboda de Scrooge, va respondre que un solter era un ser miserable, un exiliat que no tenia dret a expressar cap opinió sobre el tema. I en sentir això, la germana de la neboda de Scrooge —la més grassoneta, la que duia un escot amb randes, no la que portava les roses— va enrojolar-se.

—Ja pots anar dient, Fred! —va saltar la neboda de Scrooge, picant de mans—. Mai no acabes allò que comences! Mira que n’ets de divertit!

El nebot de Scrooge ho va confirmar amb una altra rialla. I com que era impossible resistir-se al contagi —la germana grassoneta ho intentava servint-se de vinagre aromàtic— aquell exemple fou seguit unànimement.

—Anava a dir —recomençava el nebot de Scrooge— que la conseqüència d’haver-se enquimerat amb nosaltres i aquest no voler prendre part en la nostra alegria, li fa perdre algunes estones de platxèria, que no li causarien cap dany. Estic segur que es perd la companyia d’uns amics i companys més divertits que no pas els que li puguin proporcionar els seus propis pensaments, el seu despatx humit o les seves polsoses habitacions. He fet propòsit d’oferir-li cada any la mateixa oportunitat, tant si li agrada com si no, perquè em fa pena. Podrà malparlar del Nadal fins que mori, però per força n’haurà d’opinar alguna cosa bona, i el desafio si no ho fa així, si em veu cada any allí, ple de bon humor, dient-li: «Com va tot, oncle Scrooge?». Si amb això aconsegueixo que faci un llegat de cinquanta lliures a favor del seu dependent, ja serà alguna cosa. I em sembla que ahir vaig arribar a commoure’l.

Ara anava a càrrec dels altres la tanda de rialles, només per haver sentir dir que era possible commoure Scrooge. Però, com que ell era de bona jeia i el que li agradava era que riguessin, sense importar-li el motiu, els animava a seguir i va fer que l’ampolla circulés amb alegria.

Després del te hi va haver un xic de música. Constituïen una mena de família musical i sabien ben bé de què se les havien quan entonaven una cançoneta o un rondó, us ho poc ben assegurar. Especialment Topper, que era capaç d’emetre un gruny molt semblant a la veu de baix, sense que se li inflessin les amples venes del coll o se li congestionés la cara. La neboda de Scrooge tocava molt bé l’arpa i hi va interpretar, entre d’altres tonades, una cançoneta de no res (una melodia sense importància: podríeu aprendre a xiular-la en dos minuts), que havia estat familiar a la nena que anava a recollir Scrooge al pensionat, quan aquest hi era d’alumne, cosa que li havia recordat l’espectre dels Nadals pretèrits. Quan va sentir la melodia, totes les coses que l’espectre li havia mostrat van aplegar-se a la ment de Scrooge; l’endolcien més i més i se li va ocórrer que si hagués pogut escoltar aquella melodia al llarg dels anys, potser hauria sabut conrear les coses amables de l’existència amb les seves pròpies mans i pel seu gaudi, sense haver de recórrer a l’aixada de l’enterramorts de Jacob Marley.

Però no van pas dedicar tota la vetllada a la música. Al cap d’una estona, jugaren a penyores; ja que és bona cosa sentir-nos infants i el Nadal és una excel·lent ocasió per fer-ho, si considerem que el seu poderós Fundador també va ser un infant. Però anem a pams: primer decidiren jugar a la gallina cega. Ja ho crec que hi jugaren! I em costa tant de creure que Topper es quedés realment a cegues, com que tingués ulls a les sabates. La meva opinió és que hi va haver un acord previ entre ell i el nebot de Scrooge, i que l’esperit del Nadal present també ho sabia. Aquella manera d’anar darrera de la germana grassoneta, la de l’escot amb randes, era un ultratge contra la credulitat humana. Fent caure les eines de la llar de foc, ensopegant amb les cadires, topant contra el piano, sufocant-se mig embolicat amb les cortines, fos on fos on ella es trobés, allà el trobàveu a ell. Sempre sabia on era la germana grassoneta i mai no intentava atrapar ningú més. Si algú dels altres anava a parar a les seves mans —i prou hi havia qui ho feia expressament— fingia uns esforços tan grans per atrapar-lo que era com una ofensa a la intel·ligència de l’afectat; però, acte seguit, s’esquitllava amb habilitat cap on hi havia la germana grassona. Ella protestava molt sovint, dient que aquell joc no s’estava duent segons les regles; i ben cert que no ho estava! Però quan finalment aconseguia atrapar-la; quan, orientat pels fru-frus de la seda i per les seves ràpides volades en passar darrera d’ell, aconseguia dur-la a un racó on no hi havia escapada possible, llavors sí que la conducta d’ell era d’allò més censurable. Perquè la seva manera de fingir que no la identificava, aquella forma de fer veure que li era precís palpar la seva còfia i, encara més, assegurar-se de la seva identitat a base d’estrènyer un cert anell que lluïa en el dit i una certa cadena que lluïa al voltant del coll, això era, tot plegat, deslleial i un xic monstruós. No hi ha pas cap dubte que ella li deuria dir tot el que en pensava d’allò quan, havent tocat a un altre invitat el torn de fer de gallineta cega, van tenir ocasió de sostenir una íntima conversa darrera de les cortines de l’estança.

La neboda de Scrooge no participava en el joc de la gallina cega; es va asseure, còmodament, en una àmplia butaca, amb un escambell al seus peus, a un racó de la sala, i Scrooge i l’espectre al seu darrera, molt a la vora. Però sí que va jugar a penyores i al joc de Que m’estimes gaire?, pel qual demostrà una gran imaginació a l’hora de trobar sinònims del verb estimar en quasi totes les lletres de l’alfabet. També va tenir ocasions de lluir-se en el joc de Com, Quan i On, en el qual guanyà completament (amb gran satisfacció del nebot del senyor Scrooge) a les seves germanes, i això que eren noies ben expertes, tal com Topper hauria pogut explicar. Allí hi havia una vintena de persones, joves i grans, però totes van jugar i també ho va fer Scrooge. El seu interès per tot el que passava era tan gran que s’oblidava que la seva veu era inoïble pels altres, de manera que molt sovint cridava per proclamar les seves solucions a les preguntes i sovint hi encertava; ja que l’agulla més fina que es pugui trobar en el mercat no seria pas més aguda que Scrooge, per molt que ell assumís l’aire d’una persona obtusa.

L’espectre es mostrava molt satisfet d’aquell capteniment i mirava Scrooge amb tanta benvolença que aquest va gosar demanar-li de romandre allí fins que els invitats se n’anessin. Però l’espectre va respondre-li que això era impossible.

—Comencen un joc nou! —va dir Scrooge—. Mitja horeta, esperit! Només mitja horeta!

Es tractava d’aquell joc que se’n diu Sí i No; en ell el nebot de Scrooge havia de pensar en alguna cosa i els altres descobrir-la, limitant-se el nebot a contestar «sí» o «no» a les preguntes que li fessin, segons fos el cas. Del foguejament a què fou sotmès podia deduir-se que havia pensat en un animal, un animal viu, un animal més aviat desagradable, un animal adust, un animal que de vegades grunyia i remugava i d’altres parlava, un animal que vivia a Londres i que passejava pels carrers de la ciutat, que no s’exhibia, que no el menava ningú, que no vivia en cap parc zoològic, que mai no se’l veia mort en el mercat, que no era cap cavall, ni cap ase, ni cap vaca, ni cap toro, ni cap tigre, ni cap gos, ni cap porc, ni cap gat, ni cap ós. A cada nova pregunta que se li adreçava, el nebot de Scrooge esclatava en una nova explosió de rialles, cosa que li produïa un pessigolleig tan violent que no li quedava més remei que aixecar-se del sofà i batre el terra amb els peus. Finalment la germana grassoneta, que passava per un estat semblant, va exclamar:

—Ja ho sé! Ja sé de què es tracta, Fred! Ja ho sé!

—Què és? —cridà Fred.

—És el teu oncle Scro-o-o-o-oge!

Evidentment, era cert. L’admiració dels presents va ser general, per bé que hi hagué opinions en el sentit que, quan es va preguntar si es tractava d’un ós, la resposta adient era «sí», ja que la negativa podia haver desorientat aquells que s’haguessin inclinat a pensar en Scrooge, si algú se li hagués ocorregut tal personatge.

—Ens ha proporcionat una bona estona de platxèria, no hi ha dubte —va dir Fred— i seria de persones desagraïdes no beure a la seva salut. Aquí tenim un vas de vi tebi, amb espècies, que demana ser begut en aquest moment. Doncs proposo aquest brindis: per l’oncle Scrooge!

—Molt bé! Per l’oncle Scrooge! —van cridar tots.

—Un bon Nadal i un feliç Any Nou per l’ancià, sigui com sigui! —va dir el nebot de Scrooge—. Ell no va voler rebre de mi aquests auguris quan el vaig visitar però, tanmateix, jo els hi envio. Per l’oncle Scrooge!

D’una manera imperceptible l’oncle Scrooge s’havia anat tornant tan alegre i afable que, de bona gana, hauria correspost a tots els presents amb un brindis propi, per bé que no tenien coneixement de la seva presència; i fins i tot els hauria regraciat amb un discurs que tampoc no haurien pogut sentir; però el fantasma no li va concedir el temps. Tota l’escena va desaparèixer juntament amb la darrera paraula pronunciada pel seu nebot, i ell i l’esperit van prosseguir el seu viatge.

Van veure moltes coses, molt lluny van anar i moltes llars van anar visitant, però sempre es trobaven amb un feliç acabament. L’esperit va fer que es detinguessin al costat de llits de malalts que, de cop, se sentien alegres; als que vivien en terres estranyes, els acostava a la pàtria; als que combatien, els donava una esperança de futur; als pobres, els demostrava que la pobresa també pot ser rica. A les Cases de Beneficència, a l’Hospital i a la Presó —llocs on la desgràcia sembla haver-hi trobat recer— l’esperit hi deixava la seva benedicció i n’ensenyava a Scrooge els seus preceptes, fora de quan, en el seu camí, es topaven amb l’efímera autoritat de l’home que —mortal vanitós— es permetia la llibertat de tancar-los les portes.

Si és que en realitat es tractava només d’una nit, cal convenir que va ser una nit molt llarga; Scrooge començava a tenir-ne els seus dubtes, ja que aquell seguit de festes de Nadal semblava massa condensat tenint en compte l’espai de temps que compartien. També el sorprenia en gran manera veure que així com ell es mantenia inalterable, l’espectre esdevenia cada vegada més i més vell. Scrooge havia observat ja aquest canvi, però mai no ho va mencionar fins que, després d’haver deixat un estol d’infants en la nit de Reis i trobant-se tots dos de nou a l’aire lliure, va contemplar l’esperit i va adonar-se que els seus cabells s’havien tornat ben grisos.

—Tan curtes son les vides dels esperits? —li va preguntar Scrooge.

—La meva vida en aquesta terra és molt breu —va ser la resposta de l’esperit—. S’acaba aquesta mateixa nit.

—Aquesta nit! —va exclamar Scrooge.

—Avui mateix, a mitja nit. Fixeu-vos-hi bé! L’hora s’acosta.

En aquell moment les campanes es van posar a tocar els tres quarts de dotze.

—Perdoneu-me si trobeu poc encertada la meva pregunta —va dir-li Scrooge, mirant amb atenció la indumentària de l’esperit—, però és que veig alguna cosa estranya, com si no fos pròpiament vostra; què us surt per sota de la túnica? És un peu o bé una urpa?

—Podria ser una urpa, a jutjar per la poca carn que la protegeix —va ser la trista resposta de l’esperit—. Mireu.

D’entremig dels plecs de la seva roba en va treure dos infants: malaurats, abjectes, horribles, repugnants, miserables. Els infants s’agenollaren als seus peus i s’aferraren a la part exterior dels seus vestits.

—Fixeu-vos en això, home! Mireu, mireu això! —exclamava l’espectre.

Eren un nen i una nena. Grocs, esparracats, de mirada adusta, amb aspecte de llobarrons; però, postrats, també, en la seva humilitat. Allà on la gràcil jovenesa hauria hagut d’afaiçonar els seus trets i acolorir-los amb les tintes més tendres, la vellesa, amb la seva mà resseca i corrugada, els havia retorçat i estireganyat fins a deixar-los convertits en pelleringues. Allà on els àngels hi haurien hagut de trobar el seu tron, s’hi havien refugiat diables que miraven amb ulls amenaçadors. Cap trasmudança, cap degradació, cap perversió de la naturalesa humana, sia del grau que sia, ni cap misteri de la meravellosa creació pot engendrar uns monstres tan horribles i aterradors.

Scrooge va retrocedir, espantat. Com que les criatures li havien estat mostrades d’aquella manera, va intentar dir que eren ben boniques, però les paraules no li sortien de la boca, com si es resistissin a prendre part d’una mentida tan enorme.

—Són criatures vostres, esperit? —va ser tot el que va poder articular Scrooge.

—Són de l’home —va contestar l’esperit, dirigint la mirada cap a elles—. I ja veieu com se m’aferren, pledejant contra els seus pares. El noi és la Ignorància; la noia, la Necessitat. Guardeu-vos de tots dos i de tots els de la seva casta; però, sobretot, guardeu-vos del minyó, ja que damunt del seu front hi veig escrita la paraula Condemnació, que no podrà evitar, a no ser que l’escrit sigui esborrat. Negueu el contrari! —va cridar l’esperit, estenent la seva mà en direcció a la ciutat—. Calumnieu aquells que us ho diguin! Admeteu-ho, si de cas, només per servir-vos-en per als vostres propòsits facciosos i empitjoreu-ho tot, encara! Però espereu-ne les conseqüències!

—És que no tenen cap refugi, cap recurs? —va cridar Scrooge.

—No hi ha presons? —va demanar l’esperit, utilitzant per darrera vegada les mateixes paraules d’Scrooge—. No hi ha l’Ajuda Social de l’Estat?

La campana va sonar les dotze.

Scrooge va dirigir, llavors, la mirada al seu voltant per veure l’espectre, però ja no hi era. Quan va deixar de ressonar la darrera campanada es va recordar de la predicció del vell Jacob Marley i, aixecant els ulls, va descobrir un espectre de solemne presència, ben embolcallat i encaputxat, que se li acostava com si fos una boirina propagant-se arran de terra.





ESTROFA QUARTA


El darrer dels esperits

L’espectre s’acostava lentament, greument, silenciosament. Quan li va ser a la vora, com que aquest esperit semblava escampar tenebres i misteri per l’aire en què es movia, Scrooge va agenollar-se.

Anava amortallat amb una vestimenta d’un negre intens, que li tapava cap, cara i figura, sense deixar res d’ell a la vista, fora d’una mà estesa. De no haver estat per aquest detall, hauria estat difícil destriar la seva figura de la nit i distingir-la enmig de l’obscuritat que l’envoltava.

Quan el va tenir a frec seu, Scrooge va adonar-se que era un espectre alt i majestuós, la misteriosa presència del qual l’omplia d’un solemne temor. Res més no podia saber d’aquell personatge, perquè l’esperit ni parlava ni es movia.

—Em trobo en presència de l’espectre dels Nadals futurs? —preguntava Scrooge.

L’esperit no li va contestar, però li assenyalava al seu davant amb la mà estesa.

—Esteu a punt de mostrar-me aparicions de les coses que no han succeït, i que succeiran en el temps que s’espera davant nostre —va prosseguir Scrooge—. No és així, esperit?

La part superior de la seva vestidura es va contraure per un moment, formant plecs, com si l’esperit hagués inclinat lleument el seu cap. I aquesta va ser l’única resposta que va rebre.

Encara que a aquestes alçades Scrooge ja s’havia habituat a la companyia dels espectres, sentia temor davant la silenciosa figura: les cames li tremolaven i gairebé no podia mantenir-se dret quan es va disposar a seguir-lo. L’esperit es va aturar per un moment com si, adonant-se d’aquella condició, li concedís temps per recuperar-se.

Això no va donar altre resultat que el d’empitjorar la situació d’Scrooge. Se sentia corprès per un vague i inert terror sabent que darrera d’aquella obscura mortalla hi havia uns ulls espectrals que el miraven atentament, mentre que ell, per molt que aguditzés els seus, no podia veure altra cosa sinó aquella mà espectral i una gran tossa de negror.

—Fantasma del futur! —va exclamar—. Us temo més que qualsevol dels espectres que m’hagin visitat. Però com que sé que el vostre propòsit és el de fer-me el bé, i com que espero viure per ser un home diferent del que fins ara he estat, estic a punt per acompanyar-vos i, fins i tot, a fer-ho amb el cor agraït. No em voldreu parlar?

Cap resposta. La mà continuava estesa, assenyalant al davant.

—Feu-me de guia! —va suplicar, llavors, Scrooge—. Feu-me de guia! La nit passa de pressa i el temps no té preu, per a mi. Feu-me de guia!

L’espectre va començar a desplaçar-se cap endavant, tal com ho havia fet per aproximar-se. Scrooge va seguir l’ombra d’aquella vestidura, que ara semblava embolcallar-lo i menar-lo al lluny.

Més que entrar a la ciutat semblava com si la ciutat anés sorgint al voltant de tots dos, rodejant-los com si tingués voluntat pròpia. El cas és que allí es trobaven, en el mateix cor de l’urbs, a la Borsa, entre els homes de negocis, que corrien d’una banda a l’altra i feien dringar les monedes dins de les seves butxaques; els uns conversaven en ròdols, els altres miraven els seus rellotges i joguinejaven, abstrets, amb els seus grans segells d’or i així uns i altres no paraven mai, tal com Scrooge els ho havia vist fer tantes vegades.

L’esperit es va deturar al costat d’un petit grup de negociants. En veure que els assenyalava amb la mà, Scrooge va avançar-se per escoltar-los.

—No —deia un home desmesuradament gras, amb un mentó monstruós—. No en sé pas gran cosa de tot plegat: només que ha mort.

—Quan va morir? —inquiria un altre.

—Anit passada, suposo.

—I doncs, què tenia? —intervenia un terç, pessigant una abundosa quantitat de rapè d’una tabaquera no pas petita—. Em pensava que no es moriria mai!

—Déu ho sap! —comentava el primer, badallant.

—Què n’haurà fet, dels seus diners? —va preguntar un cavaller de rostre colrat, que tenia una excrescència pendular a la punta del nas, oscil·lant com la carúncula d’un gall dindi.

—No n’he sentit cap comentari —va dir l’home del mentó immens, tornant a badallar—. Potser ho ha deixat a l’empresa. El que us puc assegurar és que no m’ho ha deixat a mi. Això sí que ho sé del cert.

La broma va ser acollida per tots els presents amb una gran riallada.

—M’imagino que no tindrà uns funerals gaire lluïts —va comentar llavors el mateix interlocutor—. El que és jo, no sé de ningú que pensi assistir-hi. Què us sembla si formàvem una colla i hi anàvem de voluntaris?

—Compteu amb mi si serveixen un bon dinar —va observar el senyor de l’excrescència nasal—. Si volen que formi part del grup, m’han d’alimentar.

Nova riallada.

—Al capdavall, em sembla que jo sóc el menys interessat —observava el primer interlocutor—, perquè ni sóc dels que es posen guants negres ni dels que reclamen un tiberi. Però m’ofereixo a anar-hi, si hi ha algú disposat a fer-me companyia. Ara que hi penso, bé podria ser que jo fos el més íntim dels seus amics; almenys, teníem el costum d’aturar-nos i de xerrar una estona, onsevulla que ens trobéssim. Apa, adéu-siau!

Els que parlaven i els que escoltaven anaren disgregant-se lentament i barrejant-se amb altres grups. Scrooge, que coneixia aquells homes, mirava l’esperit, com demanant-li una explicació.

Però l’espectre es va esmunyir per un carrer. Ara, amb el dit, assenyalava dues persones que acabaven de trobar-se. Scrooge es va preparar per escoltar de nou, imaginant que allí podria trobar la resposta.

També coneixia, perfectament, a aquestes dues persones: eren homes de negocis, molt rics i molt importants. Sempre s’havia preocupat que el tinguessin en bona estima. Des d’un punt de vista comercial, s’entén! Estrictament des d’un punt de vista comercial.

—Què tal? —deia l’un.

—I vós? —s’interessava l’altre.

—Bé! —va respondre el primer—. Sembla que finalment el vell garrepa ha estirat la pota, no?

—Així ho diuen —va contestar el segon—. Fa fred, eh?

—El propi del temps de Nadal. No us agrada pas patinar, oi?

—No, no. Tinc altres coses més importants per pensar. Bon dia!

No van creuar cap més paraula. Només en això va consistir l’encontre, la conversa i el comiat.

Scrooge, al començament, se sentia més aviat sorprès que l’esperit concedís tanta importància a unes converses aparentment trivials; però convençut que en tot allò hi deuria haver un propòsit amagat, es va posar a meditar sobre quin podria ser. No podia referir-se a la mort de Jacob, el seu antic soci, ja que aquell fet pertanyia al Passat i l’esfera d’acció del fantasma d’ara corresponia al Futur. Tampoc veia prou clar que es tractés d’algú relacionat amb ell. Però sabent que, fos qui fos l’al·ludit, el fet tindria algun valor moral per a ell, es va decidir a atresorar totes les paraules que pogués sentir i tots els actes que pogués veure, i fixar-se especialment en la seva ombra, quan aquesta li fos presentada. Tenia l’esperança de trobar, en el seu comportament futur, la pista que li mancava per fer-li fàcil la solució de tots aquells enigmes.

Va mirar al seu voltant, sense moure’s de lloc, tractant de trobar la seva pròpia imatge; però el racó que ell solia ocupar habitualment ara estava possessionat per un altre home i, encara que el rellotge assenyalava l’hora en què ell tenia per costum ser allí, no podia trobar cap mena de semblança amb ell mateix entre les multituds que acudien a través del pòrtic. Però això no el va sorprendre pas gaire: la idea de canviar de vida havia donat tantes voltes pel seu magí que arribava a pensar i a creure que aquelles resolucions havien estat dutes a la pràctica.

Al seu costat, tranquil i ombrívol, seguia el fantasma, sempre amb la mà estesa. Quan va aconseguir deslliurar-se del seu preocupant esbrinament va imaginar, pel tomb que havia fet la mà i la seva nova posició, que els seus ulls invisibles l’estaven contemplant fixament. Això el va fer estremir de dalt a baix i li va provocar una gèlida sensació.

Aviat van abandonar aquell indret tan concorregut i van anar a una part tenebrosa de la ciutat, en la qual Scrooge no havia estat mai, però que aviat va identificar pel seu emplaçament i la seva mala reputació. Els carrers eren repugnants i estrets; les botigues i els edificis, sòrdids; la gent anava mig nua, embriagada, i oferia un lamentable i malforjat aspecte. Carrerons i passatges amb voltes, com si fossin altres tantes clavegueres, vomitaven sobre carrers immunds les seves ofensives pestilències i brutors, de manera que tot el barri pudia a crim, a deixalles i a misèria.

En el cor d’aquest catau de reunions infames, hi havia una botiga baixa de sostre, que sobresortia de la façana de l’edifici, en la qual, com objectes de compra, podien trobar-s’hi ferros, vells parracs, ampolles, ossos i greixoses freixures. A l’interior, a terra, hi havia piles senceres de claus de pany rovellades, claus de clavar, cadenes, golfos, llimes, balances, pesos i ferralla inútil. Secrets que a ningú hauria agradat indagar feien la viu-viu en aquest lloc i s’amagaven sota muntanyes d’esquinçalls indecorosos, masses de greix corromput i sepulcres d’ossos. Assegut entre aquelles mercaderies amb les quals traficava, al costat d’una estufa de carbó de llenya construïda amb vells maons, hi havia un vell bergant d’uns setanta anys i cabell mig blanc, que s’havia protegit de l’aire fred de l’exterior amb una mena de cortina formada amb diversos cassigalls que penjaven d’un cordill; tranquil en el seu recer, allí s’estava fumant una pipa.

Scrooge i el fantasma van arribar a la presència del vell en el moment en què una dona, amb un feixuc bolic, s’esmunyia botiga endins. Però, tot just havia entrat, una altra dona, igualment carregada, va fer la seva aparició; i aquesta, quasi immediatament, es va trobar seguida per un home, abillat amb un deslluït vestit negre, tan sorprès de veure les dones com elles ho estigueren de contemplar-lo a ell. Després d’una curta pausa de confusió i astorament, compartit pel vell de la pipa, tots tres esclataren en una riallada.

—Que passi la dona de fer feines! —va cridar la que havia entrat primer—. La bugadera serà la segona i l’home de la funerària el tercer. No em digueu, vell Joe, que no sigui una bona casualitat. No ens havíem pas posat d’acord, ho podeu creure!

—Doncs tampoc no hauríeu trobat un millor indret per coincidir —va dir el vell Joe, traient-se la pipa de la boca—. Anem a la rebotiga. Fa temps que sou entrant de la casa; i els altres dos, tampoc no són uns forasters. Espereu-me un moment: tancaré la porta de la tenda. Ah! Com grinyola! No crec que en tot aquest indret hi hagi una peça més rovellada que els golfos d’aquesta porta ni em penso que hi trobéssim uns ossos que fossin més gastats que els meus. Ha, ha! Tots nosaltres fem honor a la nostra professió; hi estem allò que se’n diu ben acoblats. Anem a la rebotiga. Anem a la rebotiga.

La rebotiga era l’espai situat a l’altra banda d’aquella mampara de parracs. El vell va remoure el foc amb una vareta d’aquelles que serveixen per subjectar les catifes de les escales; després d’haver mocat la llàntia que fumejava —era fosca nit— amb el broquet de la seva pipa, se la posà de nou a la boca.

Mentre feia tot això, la dona que havia parlat primer va deixar a terra el seu farcell i va asseure’s, ostentosament, a un tamboret, creuant els colzes damunt dels genolls i mirant, de manera provocadora, els altres dos.

—I bé, què passa? Que hi té res a dir, senyora Dilber? —va fer la dona—. Cada persona té el dret de procurar per ella mateixa, no? Ell sempre ho havia fet així.

—Ben cert, sí, senyora! —va accedir la bugadera—. Ell més que ningú.

—Doncs no us quedeu mirant-me així, tan esparverada, dona! Voldria que em diguéssiu qui és el més assenyat. No anirem pas a examinar qui té la consciència més foradada ni ens delectarem pas mutualment, oi?

—No, ben cert! —van dir a la una la senyora Dilber i l’home—. Esperem que no.

—Molt bé, doncs! —va exclamar la dona—. Amb el que hem dit ja n’hi ha prou. A qui perjudiquem amb la pèrdua d’unes quantes coses com aquestes? M’imagino que no serà pas al mort!

—No, és veritat —va dir, rient, la senyora Dilber.

—Si aquest maleït vell gasiu volia que un cop mort es conservessin —va prosseguir la dona—, per què no va ser un home com els altres mentre vivia? D’haver-ho estat, hauria tingut algú vetllant-lo quan la mort el cridà, en lloc de jeure allí, tot sol, a l’hora de fer el darrer badall.

—Mai no s’han dit unes paraules tan encertades —va confirmar la senyora Dilber—. Una bona manera de jutjar-lo.

—Jo hauria preferit un judici més sever —va replicar la dona—. I l’hauria formulat, en bona fe, si hagués pogut posar les mans damunt d’alguna altra cosa. Obriu aquest farcell, vell Joe, i feu-me saber el que val. Parleu ben clar. No m’importa ser la primera; no em fa res que els altres ho vegin. Abans de coincidir aquí, prou sabíem que cadascú miraria per ell. No és cap pecat. Obriu el farcell, Joe.

Però la galanteria dels seus amics no va permetre tal cosa; de manera que l’home del vestit negre i deslluït, obrí bretxa i va mostrar el seu botí. No era pas massa abundós: un o dos segells, un portallapis, els botons pels punys d’una camisa i una agulla de pit de no massa valor era tot el que duia. Tot allò va ser examinat diverses vegades i valorat després pel vell Joe, que anava anotant amb guix a la paret allò que estava disposat a pagar per cada cosa; sumà el total quan va veure que ja no sortiria res més.

—Aquest és el vostre compte —va deixar anar Joe—. I no en donaria ni cinc penics més encara que m’escaldessin amb aigua bullent. A qui li toca, ara?

El torn corresponia a la senyora Dilber. Llençols i tovalloles, alguna modesta peça de vestir, dues culleretes de te, de plata, ben antigues, unes pinces per al sucre i unes quantes botes. El seu compte s’anava inscrivint a la paret d’igual manera.

—Sempre dono de més a les dames, és el meu punt flac; això fa que trontollin els meus interessos —va dir el vell Joe—. Aquest és el vostre compte. Si goséssiu demanar-me un sol penic més, em penediria d’haver estat un mà foradada i encara us en trauria mitja corona.

—I ara desfeu el meu farcell, Joe —va demanar la primera dona.

Joe es va posar a la gatzoneta per obrir-lo més còmodament; un cop desfets una colla de nusos, va extreure un feixuc i enorme rotllo de tela fosca.

—Quin nom li doneu a això? —va dir Joe—. Cortinatges de llit!

—Ah! —replicà la dona, rient i tirant-se endavant amb els braços creuats—. Cortinatges de llit!

—No em direu pas que els despenjàreu, amb anelles i tot, quan ell encara estava allí de cos present? —va comentar Joe.

—I tant si ho vaig fer! —va replicar la dona—. Per què no?

—Heu nascut per fer fortuna —va dir Joe— i em penso que ho aconseguireu.

—Podeu estar segur que no sóc de les que afluixen el puny quan puc haver-hi alguna cosa. I menys encara en el cas d’un home com ell; és ben cert, Joe —va replicar la dona, amb fredor—. I ara vigileu que no us caiguin gotes d’oli damunt dels seus cobrellits.

—Els seus cobrellits? —va preguntar Joe.

—I de qui voldríeu que fossin? —replicà la dona—. No crec que ara s’enfredoreixi per no tenir-los, em penso.

—Confio que no hagués mort de res contagiós, eh? —va dir el vell Joe, fent una pausa en la seva tasca i aixecant la mirada.

—No us en preocupeu, d’això —va respondre la dona—. La seva companyia no m’era pas tan plaent com per haver-me quedat allí més temps del just, per afanar aquestes coses. Ah! Ja podeu mirar aquesta camisa a contraclaror, fins que els ulls us coguin: no hi trobareu ni un forat ni un esclarissament. És la millor que tenia, i ben bona, per cert. Ben malmesa hauria quedat, si jo no arribo a ocupar-me’n.

—Què voleu dir amb això de quedar malmesa? —va preguntar el vell Joe.

—Doncs que li haurien posat per enterrar-lo —va respondre la dona, rient—. Ja hi havia algú prou ximple com per fer-ho, però jo la vaig treure de la circulació. Amb una de calicó en tenia ben bé prou per tapar aquell cos. Us asseguro que tan lleig hauria estat amb aquesta com amb l’altra.

Scrooge escoltava amb horror aquest diàleg. Mentre ells feien rotllo al volt d’aquelles despulles de les quals s’havien apoderat, mal il·luminats per l’escassa claror que feia la llàntia del vell, sentia que el menyspreu i el fàstic amb què els contemplava no haurien estat majors si s’hagués tractat de dimonis obscens traficant amb el seu mateix cadàver.

—Ha, ha! —digué, rient, la mateixa dona, quan el vell Joe, traient una bossa de franel·la plena de monedes, va escampar a terra mateix la paga de cada u—. Aquest és el seu final, com podeu veure. Quan era viu tothom s’apartava del seu costat, de manera que, un cop mort, ens ha beneficiat a nosaltres. Ha, ha, ha!

—Esperit! —va exclamar Scrooge, tremolant de cap a peus—. Ja ho comprenc! Ja ho comprenc! El cas d’aquest desgraciat hauria pogut ésser el meu. La meva vida, fins ara, seguia per aquests viaranys. Cel misericordiós, què és això?

Va recular, ple de terror, ja que l’escena havia canviat i ara quasi podia tocar un llit amb les seves mans: un llit ben nu, sense cortinatges, damunt del qual, sota un llençol esparracat, jeia un cos totalment embolcallat; un cos que, mal que emmudit, es delatava amb un llenguatge aterrador.

La cambra era molt fosca, massa fosca per ser contemplada detalladament; Scrooge, però, mirava tot al seu voltant obeint un impuls secret, desitjós de saber quina mena de cambra era. Una pàl·lida llum, que venia de l’exterior, queia directament damunt del llit; i en aquest llit, saquejat i desproveït de tot, sense cap ésser vivent que el vetllés, el plorés o s’ocupés d’ell hi havia el cos d’aquell home.

Scrooge va dirigir la seva mirada cap al fantasma. Aquella mà estesa ara assenyalava el cap. El llençol estava tan descuradament aplicat que bastava aixecar-lo una mica, un petit moviment del dit de Scrooge, per deixar la cara al descobert. Pensava en allò i s’adonava que li seria fàcil de fer i que desitjava fer-ho. Però es va mostrar tan incapacitat per dur-ho a terme, com per acomiadar l’espectre que tenia al seu costat.

Oh freda, rígida i espaventable Mort! Aixeca aquí mateix el teu altar i agença’l amb tots els horrors que estan sota el teu comandament, ja que aquest és el teu domini! Però d’una testa benamada, honrada i reverenciada, no pots torçar-ne un sol cabell pels teus horribles propòsits o fer-ne odiós un sol dels seus trets. No importa que la mà caigui pel seu propi pes, quan s’afluixen els seus lligams moridors; no importa que cor i pols deixin de bategar; el que importa és que aquesta mà hagi estat una mà oberta, generosa i lleial; que el cor hagi estat brau, afectuós i tendre, i el pols, el d’un home. Colpeix, ombra, colpeix ja! I contempla com d’aquesta ferida en brollen les bones accions, per sembrar el món amb una vida immortal.

No hi havia cap veu pronunciant aquestes paraules a l’oïda d’Scrooge; això no obstant, ell les va sentir quan contemplava el llit. I pensava: si ara aquest home es pogués aixecar de nou, quins serien els seus primers pensaments? L’avarícia, la manca de pietat, l’afany dominador? Ja es pot dir que tot això l’havia emmenat a un final ben galdós!

Allí jeia, en una casa fosca i buida, sense cap home, dona o criatura que recordés d’ell una gentilesa, una paraula amable pronunciada en tal o qual ocasió. Un gat intentava obrir la porta esgratinyant-la i un rosegar de rates venia de sota la llosa de la llar. Allò que poguessin voler de la cambra del mort, ni per què es mostraven, tots plegats, tan inquiets i renouers, eren coses que Scrooge no gosava ni pensar.

—Esperit! —va dir—; aquest és un lloc d’horror. Quan l’hagi abandonat no oblidaré pas la lliçó que has volgut mostrar-me, em pots ben creure. Anem-nos-en, d’ací!

Però l’espectre encara assenyalava la testa del mort amb el seu dit immòbil.

—Ja us comprenc —va respondre Scrooge—. I, si pogués, ho faria. Però em manca la força, esperit; em manca la força.

De nou va semblar que l’esperit mirava damunt d’ell.

—Si hi ha algú, en tota la ciutat, que se senti commogut per la mort d’aquest home —digué Scrooge, vivint les angoixes de l’agonia—, mostreu-me’l, esperit; us ho prego!

Per un moment el fantasma va estendre davant d’ell aquella obscura vestimenta, com si es tractés d’una ala. Quan la retirà va deixar al descobert una estança il·luminada per la claror del dia, en la qual hi havia una mare amb els seus infants.

Deuria estar esperant algú, ja que se la veia impacient i neguitosa; caminava d’un costat a l’altre de l’habitació; sofria un sobresalt a cada remor; mirava per la finestra; donava cops d’ull al rellotge; intentava fer anar l’agulla inútilment i amb prou feines podia suportar les veus enjogassades de les criatures.

La trucada a la porta, tant temps esperada, finalment es va produir. Ella va sortir corrent, per trobar-se amb el marit: era un home de cara consumida per les preocupacions, d’aspecte deprimit, per bé que encara era jove. Però ara lluïa una notable expressió, la d’una alegria continguda, un sentiment que semblava que l’avergonyís i contra el qual volgués lluitar de totes passades.

Va asseure’s a menjar aquelles viandes que, curosament, li havien estat servades a la vora del foc i, quan ella li va preguntar, tímidament, quines noves portava (cosa que no va gosar fer fins després d’un llarg silenci), ell va semblar una mica desconcertat sobre la manera com havia de respondre.

—Són bones —va demanar ella— o dolentes?

—Dolentes —va respondre ell.

—Així, doncs, estem perduts del tot?

—No. Encara hi ha esperances, Carolina.

—Si ell es compadeix n’hi pot haver! —va exclamar la dona, amb un punt de sorpresa—. Només n’hi pot haver si es produís un miracle semblant!

—Ell ja no es pot compadir de nosaltres —va dir el marit—. S’ha mort.

Ella era una dolça i pacient criatura, si hem de jutjar per l’expressió del seu rostre, però en el fons de la seva ànima va sentir gratitud escoltant aquelles paraules i així ho va expressar enllaçant les mans amb fervor. De seguida, però, se’n va penedir i va demanar perdó íntimament; això no obstant, l’emoció espontània havia estat la primera.

—Allò que em va dir ahir a la nit aquella dona mig borratxa, quan jo intentava veure’l per aconseguir una setmana de coll i em vaig pensar que era una excusa per evitar-me, doncs era cert: ho estava tant, de malalt, que ja agonitzava.

—I a qui quedarà transferit el nostre deute?

—No ho sé pas. Però abans que això no passi, mirarem de tenir preparats els diners. I encara que no els tinguéssim; seria una grossa desventura trobar-nos que l’hereta un creditor tan implacable com ell. Pel que fa a aquesta nit, podrem dormir amb el cor tranquil, Carolina!

Sí. Podeu interpretar-ho de la manera que millor us sembli, però el cas és que els seus cors se sentien alleugerits. Les cares dels infants, ara tranquils i formant rotllo al voltant dels pares per escoltar allò que tan poc comprenien, es mostraven més radiants. Era, doncs, una llar feliç a causa de la mort d’aquell home! L’única emoció que el fantasma podia mostrar-li a causa d’aquell esdeveniment, era de plaer.

—Mostreu-me alguna prova de tendresa relacionada amb una mort —va demanar Scrooge—; si no ho feu així, aquella cambra obscura que hem deixat fa poc quedarà clavada per sempre a la meva memòria.

El fantasma el va conduir tot al llarg de carrers diferents, familiars a la seva petja; a mesura que anaven avançant, Scrooge mirava per tots indrets procurant trobar-se a si mateix, però no aconseguia veure’s enlloc. Entraren a la casa del pobre Bob Cratchit, aquella que ja havia visitat anteriorment, i allí hi va trobar la mare i la mainada, asseguts al voltant del foc.

Romanien quiets, molt quiets. Els petits i trafegosos Cratchit ara estaven immòbils a un racó, com estàtues, asseguts i mirant al seu germà Peter, que tenia un llibre al seu davant. La mare i les filles estaven ocupades en la costura. Però també ho feien en una gran quietud.

—«I Ell prengué un infant i el va fer seure enmig d’ells».

D’on li sonaven, a Scrooge, aquelles paraules? No les havia somniat, n’estava segur. El noi deuria haver-les llegit en veu alta, quan ell i l’espectre creuaven el portal. Per què no seguia llegint?

La mare va deixar la labor damunt de la taula i es va cobrir el rostre amb una mà.

—El color em fereix la vista —va dir.

Era el color? Ah, pobre Tim. Pobre menut!

—Ara estic una mica més bé —va afegir la senyora Cratchit—. La llum de les espelmes em debilita els ulls i no voldria, per res del món, que el vostre pare se n’adonés quan torni a casa. Ja deu estar a punt d’arribar.

—Ja ho hauria hagut de fer —digué Peter, tancant el llibre—. Però em penso que últimament camina una mica més a poc a poc que de costum, quan torna cap a casa, mare.

Estaven molt quiets, altra vegada. Finalment la dona, amb una veu que volia ser alegre i que només va defallir un instant, va dir:

—Jo l’havia vist caminar… L’havia vist caminar amb el petit Tim damunt la seva espatlla i anava ben de pressa, per cert.

—I jo també —va exclamar en Peter—; ben sovint.

—I jo també —s’hi va afegir un altre.

I així tots.

—Però és que el seu pes era molt lleuger —afirmava ella, atenta a la labor—. I el seu pare se l’estimava tant que no en sentia gens el pes, gens en absolut. Vet aquí, el vostre pare; ara truca a la porta!

Ella es va aixecar, corrents, per anar-li a l’encontre, i l’insignificant Bob, amb la bufanda de sempre —bona falta li feia, pobre home!—, va entrar a l’habitació. Ja tenia el te preparat, damunt la lleixa interior de la llar de foc, i tots ells s’afanyaren a servir-lo. Després els dos petits Cratchit s’enfilaren als seus genolls i cada un d’ells li va posar la galta contra la cara, com si pretenguessin dir-li: «No t’ho prenguis així, pare! No en passis tanta pena!».

Bob va estar molt alegre amb tots ells i va parlar amb animació. Va adonar-se de la labor que hi havia damunt de la taula i va lloar la traça i diligència de la senyora Cratchit i de les noies. Digué que, segurament, estaria llesta abans de diumenge.

—Diumenge! Així, doncs, hi has anat avui, Robert? —va preguntar la seva muller.

—Sí, estimada —va replicar Bob—. I m’hauria agradat que tu també hi haguessis pogut anar. Potser t’hauria estat un bé veure quin lloc tan verd és. Però el veuràs sovint. Li he promès que hi aniria els diumenges… El meu fill! —s’exclamava Bob—. El meu petit!

En arribar a aquest punt, es va posar a plorar. No podia evitar-ho. D’haver-ho pogut fer, és que ell i el seu fill no haurien estat tan units en vida.

Va deixar l’habitació i se’n va pujar cap a la cambra de dalt, que estava alegrement il·luminada i guarnida per al Nadal. Hi havia una cadira arran del llit del seu fill, amb senyals d’haver estat ocupada últimament. El pobre Bob s’hi va asseure i quan va haver meditat una estona i es va haver calmat, va besar el lloc que hauria ocupat el petit rostre. Calia resignar-se amb allò que s’havia esdevingut i, un cop ho va haver aconseguit, va baixar de nou, ara tranquil i feliç.

Tots es van posar a la vora del foc i començaren a enraonar; la mare i les filles, continuaven amb la costura. Bob els parlava de l’extraordinària gentilesa del nebot del senyor Scrooge, amb qui amb prou feines s’havien vist una vegada, i va explicar que havent-lo trobat aquell mateix dia pel carrer i havent-lo vist una mica… («només una mica, sabeu?») …deprimit, li havia preguntat per la causa d’aquella tristesa. Davant d’això —digué en Bob— i adonant-se que es tractava del cavaller més amable que mai no hagués conegut, li ho havia explicar tot. «Creieu que ho sento, senyor Cratchit», li havia dit «I més encara per la vostra esposa, tan bona persona». Cosa que, per cert, no sé com ho ha pogut saber.

—Saber el què, estimat?

—Doncs això: que ets una bona esposa —va respondre Bob.

—Això ho sap tothom! —va afirmar en Peter.

—Bona observació, fill meu! —va exclamar Bob—. Vull creure que sí que ho saben! «Creieu que ho sento per la vostra bona esposa», em va dir. «I si us puc ajudar en alguna cosa», va afegir allargant-me una targeta, «aquesta és la meva adreça. Us prego que vingueu a veure’m». Però no em vaig sentir tan complagut pel seu oferiment de fer alguna cosa per nosaltres, com per l’afable manera en què ho va dir. Semblava talment com si hagués conegut el nostre petit Tim i compartís la nostra pena.

—Estic convençuda que és una ànima gran! —va exclamar la senyora Cratchit.

—Encara n’estaries més segura, estimada —va replicar Bob— si el veiessis i poguessis parlat amb ell. No em sorprendria gens ni mica, fixa’t en el que et dic, que trobés una millor col·locació per a en Peter.

—Que ho sents, això, Peter? —li preguntava la senyora Cratchit.

—I d’aquesta manera —va comentar una de les noies— Peter buscarà la companyia d’algú i s’establirà pel seu compte!

—Si que vas lluny! —va dir en Peter, divertit amb la idea.

—Tot això que dius podria passar un dia o altre —va comentar Bob—. Però tenim molt temps per endavant, estimat. No obstant, passi el que passi, sigui quin sigui el moment en què hàgim de separar-nos, estic convençut que cap de nosaltres s’oblidarà del pobre, del menut Tim, no us sembla? Ni tampoc d’aquesta primera separació que s’ha produït.

—No; mai, pare! —van cridar tots.

—I jo sé —va prosseguir Bob—, jo sé, estimats, que quan farem memòria de fins a quin punt va ser pacient i dòcil, tot i que sols era un infant, un minyonet només, ens serà fàcil evitar les picabaralles, demostrant així que no ens hem oblidat del pobre, del menut Tim.

—No, pare; mai! —van exclamar tots ells, altra vegada.

—Ara estic content —va dir l’insignificant Bob—. Ara estic ben content.

La senyora Cratchit el va besar, el besaren les seves filles i el mateix feren els dos petits Cratchit; Peter li va donar la mà. La infantil essència de l’esperit del menut Tim procedia de Déu!

—Espectre —va dir Scrooge—, hi ha alguna cosa que em diu que la nostra separació s’acosta. No sé com ho sé, però ho sé. Digueu-me, doncs, qui era aquell home que vam veure, estirat i mort.

El fantasma dels Nadals del futur el va transportar, llavors, tal com ja ho havia fet, però en un temps diferent (per cert, no semblava haver-hi un ordre en les últimes visions: només tenien en comú el fet de referir-se al futur), a tots els llocs de reunió dels homes de negocis, però en cap d’ells li va mostrar l’ombra de la seva pròpia persona. Val a dir que l’esperit no s’aturava en la seva marxa, sinó que seguia dret cap al seu propòsit, fins que Scrooge li va suplicar que, per un moment, es detingués.

—Aquest pati pel que ara caminem amb tantes presses —va dir Scrooge— és allà on hi ha la meva oficina, des de fa molt temps. Veig la casa. Deixeu-me contemplar allò que serà de mi en el futur!

L’esperit es va aturar; la seva mà indicava un altre indret.

—La casa és cap allà —li aclaria Scrooge—. Per què indiqueu una direcció diferent?

El dit inexorable no va fer cap canvi.

Scrooge es va precipitar cap a la finestra del seu despatx i va mirar l’interior. Seguia sent un despatx, però ja no era el seu. El mobiliari tampoc no era el mateix i la persona que estava asseguda a la cadira no era pas ell. El fantasma assenyalava la direcció de sempre.

S’hi va reunir. Quan encara es preguntava cap on anaven i per què, es va trobar davant d’una reixa de ferro. Abans de traspassar-la, va fer una pausa per mirar al seu voltant.

Es tractava d’un cementiri. Així, doncs, allí deuria raure aquell dissortat el nom del qual encara li era desconegut. Quin lloc! Bloquejat per cases, cobert tot ell de males herbes, amb aquella mena de vegetació més relacionada amb la mort, que no amb la vida, semblava avorrit i sadoll de massa enterraments, ofegat en la seva impossible creixença. Quin lloc!

L’esperit es va situar entre les tombes i en va assenyalar una. Scrooge s’hi va acostar, tremolant. El fantasma tenia el mateix aspecte de sempre, però Scrooge va témer de veure un nou significat en la seva figura solemne.

—Abans no m’acosti més a aquesta llosa que esteu indicant —va dir-li Scrooge—, contesteu-me a aquesta pregunta: això que veig són ombres de les coses que han de succeir o només de les coses que pot ser que succeeixin?

El fantasma assenyalava la tomba que tenien al seu costat.

—Els camins que els homes segueixen permeten augurar certs finals on serem conduïts, si hi perseverem —deia Scrooge—. Però si ens apartem d’aquests camins, els finals també poden ser uns altres. Digueu-me, doncs, quin serà realment el meu, comparat amb el que m’esteu ensenyant.

L’esperit seguia immòbil com sempre.

Scrooge va arrossegar-se cap a ell, tremolant; i seguint la direcció que el dit assenyalava, va llegir damunt la llosa de la tomba abandonada el seu propi nom:

Ebenezer Scrooge

—Sóc jo, doncs, aquell home que jeia damunt el llit? —va exclamar, agenollant-se.

El dit va seguir assenyalant la tomba una i altra vegada.

—No, esperit! Oh, no, no!

El dit continuava en la mateixa direcció.

—Esperit! —va cridar, aferrant-se a la seva vestimenta—. Escolteu-me! Ja no sóc l’home que era. Ni seré l’home que hauria estat, si m’hagués mancat aquesta relació que hem mantingut. Per què em mostreu tot això, si ja estic condemnat a no tenir esperança?

Per primera vegada va semblar com si la mà sofrís una lleugera agitació.

—Bon esperit —va prosseguir Scrooge, agenollat, encara—, la vostra naturalesa pot intercedir per mi, pot compadir-se de mi. Assegureu-me que encara puc canviar el caràcter de les ombres que m’heu mostrat, si és que encara sóc a temps de canviar de vida.

La bondadosa mà tremolava.

—Honoraré el Nadal en el meu cor i procuraré mantenir-me en el seu esperit durant tot l’any. Viuré en el passat, en el present i en el futur. Els tres esperits lluitaran dintre meu per imposar-ho. No oblidaré les lliçons que m’heu ensenyat. Oh, digueu-me que puc esborrar el que està escrit en aquesta pedra!

En la seva aflicció, va agafar la mà de l’espectre. La mà tractava d’escapar-se, però Scrooge, tenaç en la seva súplica, va aconseguir retenir-la uns instants. Però l’esperit era més fort i, finalment, se’n va lliurar.

Amb les mans encara aixecades en actitud suplicant per un canvi en el seu destí, li va semblar de veure una certa alteració en la caputxa i la vestimenta del fantasma. La figura es va contraure, es va esfondrar i va anar transmutant-se fins convertir-se en una columna del llit.





ESTROFA CINQUENA


El final de tot plegat

Sí! I aquella columna era la del seu llit i la cambra també era la seva. Però el que resultava millor era que tot això estava situat en el temps que encara li quedava per viure, el temps que li quedava per poder rectificar.

—Viuré en el passat, en el present i en el futur! —es repetia Scrooge, mentre sortia ràpidament del llit—. Els tres esperits han lluitat dintre meu per imposar-ho! Oh, Jacob Marley! Que el cel i el temps de Nadal siguin lloats per tot això! Ho dic flectant els genolls, vell Jacob, flectant els genolls!

Estava tan agitat i tan exultant amb aquelles bones intencions, que la trencada veu amb prou feines podia formular els seus crits de joia. Mentre argumentava amb l’esperit havia estat plorant a llàgrima viva i ara tenia el rostre amarat del tot.

—No els han pas arrencat —s’exclamava Scrooge, abraçant un dels cortinatges—; no els han pas arrencat, amb anelles i tot. Ací els tinc i jo també hi sóc. Serà possible fondre les ombres de les coses que podrien haver succeït. Serà possible! Sé que ho serà!

Durant tot aquest temps les seves mans no paraven de remenar les seves peces de vestir: les girava com una mitja, es posava el dalt a baix, les estireganyava, les extraviava; cometia amb elles, finalment, tota mena d’excentricitats.

—No sé què fer! —exclamava Scrooge, rient i cridant al mateix temps i aconseguint que la seva figura, amb les mitges a les mans, s’assemblés a la d’aquell Laocoont de les serps entortolligades—. Em sento tan lleuger com una ploma, sóc tan feliç com un àngel i estic alegre com un col·legial. Em roda tot com si estigués mig begut. Feliç Nadal i bon Any Nou a tothom! Apa, ja! Vinga! Endavant!

Havia entrat en la sala d’estar, saltant, i ara es mantenia allí, dret, mancat d’alè.

—Allí hi ha la cassola de les farinetes! —va exclamar Scrooge, giravoltant de nou i anant cap a la llar—. Allí hi ha la porta per la qual va entrar el fantasma de Jacob Marley! I allà el racó on es va asseure l’espectre del Nadal present! I des d’aquella finestra vaig veure els esperits errants! Tot està en el seu lloc, tot ha estat veritat, tot ha succeït! Ha, ha, ha!

Ben cert que per un home que havia estat tants anys sense practicar-ne cap, aquella era una riallada esplèndida, una molt il·lustre riallada; origen d’una llarga, llarguíssima corrua de rialles brillants.

—No sé pas a quin dia del mes ens trobem —digué Scrooge—. No sé tampoc quant de temps he estat amb els espectres. De fet, no sé res. Sóc com una criatura. Però m’és igual! Quasi ho prefereixo! Apa, vinga! Amunt! Hola!

Va moderar el seu entusiasme quan va sentir les campanes que tocaven en les diferents esglésies amb els més joiosos repics que mai no hagués escoltat. Nang, nang, batall; ning, ning, campana. Campana: ning, ning! Batall: nang, nang! Oh, quina glòria, quina glòria!

Va córrer cap a la finestra, la va obrir i va treure el cap enfora. Ja no hi havia boira ni boirina, sinó un fred sec, radiant, jovial, estimulador; un fred que feia dansar la sang. La claror del sol era daurada, el firmament celestial, l’aire dolçament fresc i les campanes, alegres. Oh, quina glòria, quina glòria!

—Quin dia és, avui? —va preguntar Scrooge a un vailet que passava pel carrer, tot endiumenjat i que potser vagarejava per allí, encuriosit.

—Què? —va preguntar el minyó, amb més sorpresa de la que podia mostrar.

—Que quin dia es avui, bon minyó? —va repetir Scrooge.

—Avui? —va replicar el noi—. Avui és Nadal!

—És Nadal! —repetia Scrooge, per dins—. No se m’ha escapat, doncs. Els esperits ho han fet tot en una sola nit. Poden dur a terme tot allò que els plagui. Ben cert que poden! Ei, bon amic!

—Hola! —el va saludar el minyó.

—Saps on és la casa de la gallinaire, a la cantonada, dos carrers més amunt? —va demanar-li Scrooge.

—Em penso que sí —li va respondre el vailet.

—Quin noi més intel·ligent! —va dir Scrooge—. Un noi ben remarcable! Saps si han venut aquell gall dindi extra que tenien penjat? No pas el petit, sinó el gegant.

—Quin? Aquell que és tan gran com jo? —va respondre el minyó.

—Aquest noi és una delícia! —s’exclamava Scrooge—. És un plaer parlar amb tu. Sí, exactament, gentil isard!

—Encara el tenen penjat allí —va replicar el vailet.

—De veres? —demanava Scrooge—. Doncs ves i compra’l.

—Esteu de broma! —va exclamar el noi.

—No, no —digué Scrooge—. Estic parlant seriosament. Au, ves i compra’l. I els dius que el portin aquí, que jo els diré allà on han d’enviar-lo. Torna de seguida amb l’home de la tenda i et donaré un xíling. I si tornes abans que hagin passat cinc minuts, et donaré mitja corona.

El noi es va disparar com una bala. I hauria hagut de tenir un pols molt ferm qui hagués volgut engegar un tret amb la meitat d’aquella rapidesa.

—Faré que el duguin a casa de Bob Cratchit —mormolava Scrooge, fregant-se les mans i amollant una riallada—. No ho sabrà pas, qui li envia! És dues vegades més gran que el menut Tim. Ni el famós còmic Joe Miller no hauria ideat una broma tan sonada com aquesta d’enviar-lo a casa d’en Bob!

La mà que va escriure l’adreça no era una mà segura, però va reeixir a fer-ho; després, Scrooge va baixar les escales per acudir a la porta del carrer i estar a punt per quan aparegués el dependent de la gallinaire. Mentre s’esperava, va fixar la seva atenció en el picador de la porta.

—Li tindré afecte mentre visqui! —va exclamar-se Scrooge, acaronant-lo amb la mà—. Es pot dir que mai no m’hi havia fixat, abans. Quina expressió de lleialtat en el seu rostre! És un picador extraordinari! I aquí arriba el gall dindi. Hola! Ei! Com anem? Bon Nadal!

Allò sí que era un gall dindi! Segur que no podia aguantar-se damunt les seves cames, aquell ocellàs! Se li haurien trencat en un moment, com si fossin barretes de lacre.

—És impossible transportar això fins a Camden Town —es va dir Scrooge—. Caldrà llogar un carruatge.

Va riure mentre s’ho deia i, mentrestant, pagava el gall dindi i el cotxer i donava al vailet una bona propina; però va superar aquelles rialles quan, quasi sense alè, va asseure’s de nou a la cadira, on va seguir rient fins que els ulls li espurnejaren.

No li va pas resultar fàcil afaitar-se: la mà encara li tremolava fortament; i, si s’ha de parar esment en el que un home fa a l’hora d’afaitar-se, imagineu-vos les dificultats si ho vol fer bo i ballant. Però si, amb tot, s’hagués escapçat el nas, s’hauria protegit la ferida amb un esparadrap i hauria seguit amb la mateixa satisfacció.

Es va vestir amb el millor que tenia i, finalment, va sortir al carrer. En aquells moments la gent hi circulava tal com ho havia vist en companyia del fantasma del Nadal present; ell, bo i passejant amb les mans al darrera, contemplava a tothom amb un somriure de benaurança. Tan irresistiblement agradós era el seu posat, que més de quatre que li van passar pel costat tot saludant-lo dient: «Bon dia, senyor! I bon Nadal!». (Temps més tard, Scrooge va haver d’admetre que, de tots els sons joiosos que mai havia sentit, aquests potser eren els més notables i millors de tots els copsats per les seves orelles).

Poc havia avançat en la seva passejada quan va veure que s’atansava cap a ell aquell mateix senyor que l’havia anat a visitar a la seva oficina el dia abans i que l’havia emprès dient-li: «Scrooge i Marley, no és així?». Va sentir que una angoixa sobtada s’apoderava del seu cor quan es va imaginar en quina consideració el tindria aquell ancià cavaller en veure’l, a mesura que s’anava acostant; però sabia quin era el camí que li pertocava seguir i no va vacil·lar gens en prendre’l.

—Benvolgut senyor —li va dir Scrooge, mentre s’apressava per estrènyer la mà del cavaller entre les seves—. Com us trobeu? Espero que ahir us hagués acompanyat l’èxit. Vau ser molt amable venint-me a visitar. Us desitjo bon Nadal, senyor.

—Sou el senyor Scrooge?

—Sí —va dir Scrooge—. Aquest és el meu nom i em temo que no us resulti gaire plaent. Permeteu-me que us demani perdó. I us prego que tingueu la bondat de… —en aquest punt Scrooge li va murmurar alguna cosa a l’orella.

—Que Déu ens valgui! —va exclamar el cavaller, a punt de perdre l’alè—. Benvolgut senyor Scrooge, parleu seriosament?

—Del tot —va continuar Scrooge—. No en rebaixo ni la quarta part d’un penic. Us asseguro que en això d’ara hi van inclosos molts endarreriments. Em fareu aquest favor?

—Benvolgut senyor —va dir l’altre, estrenyent-li les mans—. No sé pas què dir davant de tanta munifi…

—No digueu res, per favor —li va replicar Scrooge—. M’heu de venir a veure. Vindreu?

—Vindré! —va exclamar l’ancià cavaller. I es veia ben clar que pensava fer-ho.

—Gràcies —li va dir Scrooge—. Us n’estic molt agraït. Gràcies cinquanta vegades. Que Déu us beneeixi!

Va anar a l’església, tot passejant pels carrers, guaitava la gent atrafegada d’una banda a l’altra, acaronava el cap de les criatures, parlava amb els captaires, furetejava per la cuina de les cases, xafardejava per les finestres i descobria que tot allò li podia proporcionar un gran plaer. Mai no havia somniat que un passeig o cap cosa del món pogués produir-li tanta felicitat. A la tarda va encaminar les seves passes cap a la casa del nebot.

Una dotzena de vegades va anar i venir del davant de la porta abans de trobar el valor suficient per acabar d’aproximar-s’hi i trucar. Però, de cop, va obeir un impuls i ho va fer.

—Que és a casa, el senyor, estimada noieta? —va preguntar Scrooge a la minyona. Una bonica minyona, certament.

—Sí, senyor.

—I on és de la casa, si fa el favor? —va demanar Scrooge.

—És dalt al menjador amb la senyora, senyor. Us hi acompanyaré, si us plau.

—Gràcies, però ja em coneix —va dir-li Scrooge, mentre posava la mà al pom de la porta del menjador—. M’introduiré tot sol, maca.

Va fer girar suaument el pom de la porta i va passar el cap per l’escletxa acabada d’obrir. La parella estava mirant la taula, parada amb gran solemnitat; és sabut que les joves mestresses de casa es posen molt nervioses amb coses com aquestes i els agrada veure que tot llisca tal com elles anhelen.

—Fred! —va dir Scrooge.

(Estimat cor bategant de la neboda política, com es sobresaltà! En aquell moment Scrooge havia oblidat les circumstàncies en què va veure a aquella noia, asseguda en un racó amb el tamboret, o no hauria fet pas una cosa semblant).

—Ànima beneïda! —va exclamar Fred—. Qui hi ha?

—Sóc jo. El vostre oncle Scrooge. He vingut a menjar amb vosaltres. M’hi deixareu ser, Fred?

Deixar-l’hi ser! Va ser un miracle que no li arranqués el braç d’una estirada. En cinc minuts ja es trobava com a casa. Res no hi podia haver amb tanta cordialitat. La neboda tenia l’aspecte recordat. I el mateix passava amb Topper. I també amb la germana grassoneta, quan va comparèixer. I amb cada u dels altres, quan anaven apareixent. Meravellosa reunió, meravellosos jocs, meravellosa unanimitat, me-ra-ve-llo-sa felicitat!

Però encara va fer més. L’endemà al matí anà ben aviat a l’oficina. I tan d’hora com hi va ser! Tot el seu deler consistia en arribar-hi el primer, per pescar a Bob Cratchit fent tard; això era tot el que desitjava.

I ho va aconseguir; ben cert: ho va aconseguir! El rellotge va sonar les nou. Res d’en Bob. Un quart de deu. I tampoc res. Va trigar divuit minuts i mig, segons l’horari. Scrooge estava assegut, amb la porta ben oberta, per veure’l com s’introduïa en aquella mena de catau.

Abans d’obrir la porta, ja s’havia tret el barret i la bufanda. En un tres i no res ja s’havia assegut a l’alt tamboret i s’havia posat a moure la ploma amb gran activitat, com si volgués atrapar les nou.

—Hola! —va grunyir Scrooge, procurant simular al màxim la seva veu habitual—. Em voleu dir què significa arribar a aquestes hores?

—Ho sento molt, senyor —va respondre Bob—. Se m’ha fet tard!

—Se us ha fet tard! —va repetir Scrooge—. Sí, em penso que és ben bé així. Veniu cap aquí, si us plau, senyor.

—Només és una vegada a l’any, Nadal, senyor! —pledejava Bob, mig sortint de la seva cofurna—. No es tornarà a repetir. Estàvem una mica alegres ahir, senyor.

—Doncs ara us diré el que fa al cas, amic meu —va fer Scrooge—. No estic disposat a acceptar aquesta situació per més temps. Per tant —va prosseguir, aixecant-se d’un salt del seu seient i tustant-li amb tanta força la part de l’armilla que en Bob, fent tentines, hagué d’entrar novament a la cofurna—, per tant…, us apujaré el sou!

Bob va tremolar i va anar-se aproximant cap el regle. Per un moment va acaronar la idea de servir-se’n per donar un cop a Scrooge, agafar-lo i cridar gent del carrer demanant auxili i una camisa de força.

—Que tingueu un Bon Nadal, Bob! —va dir Scrooge, ara amb una entonació de veu tan seriosa que no permetia cap altra interpretació, mentre li anava donant copets a l’espatlla—. Us desitjo, amic meu, un bon Nadal, un Nadal més feliç que els que us he proporcionat fins ara. Us apujaré el sou i m’afanyaré a ajudar la vostra coratjosa família i parlarem dels vostres problemes aquesta mateixa tarda, tenint al davant un bol nadalenc de vi tebi, ben especiat, Bob. I ara, reviscoleu el foc i compreu una bona galleda de carbó, abans no hàgiu tingut temps de posar un punt damunt de cap altra «i», Bob Cratchit.

Scrooge va ser encara millor que allò que deien les seves paraules. Va fer tot el que havia dit i encara més, infinitament més; i pel menut Tim, que no va morir, va preocupar-se’n com un segon pare. Es va convertir en un bon amic, un bon amo i un bon home, com el millor que haguéssiu pogut trobar en aquella bona i vella ciutat o en qualsevol altra ciutat bona i vella o en qualsevol poble o vila d’aquesta vella i bona terra. Hi havia gent que se’n reia d’aquell canvi, però ell deixava que els altres riguessin i no s’hi encaparrava gens; perquè tenia prou seny com per saber que, en aquest món, mai no es fa res en profit de la humanitat que, de bones a primeres, no provoqui rialles. I com que sabia que aquestes persones mai no es poden lliurar de la seva ceguera, pensava que, fet i fet, era millor que acluquessin els ulls fent innombrables ganyotes, que no pas que la malaltia se’ls manifestés en formes menys atractives. Era el seu propi cor el que reia; i, amb això, en tenia prou.

No va tenir mai més tractes amb esperits, però sempre més va viure aplicant el principi de l’abstinència total; i sempre més es va dir d’ell que sabia celebrar el Nadal com ningú, si és que hi ha cap home que el sàpiga festejar tal com cal. Tant de bo que una cosa així pugui ser dita de nosaltres, de tots nosaltres! I d’aquesta manera, tal com deia també el petit Tim, que Déu ens beneeixi a tots!

FI





CHARLES JOHN HUFFAN DICKENS (Landport, Portsmouth, Anglaterra, 7 de febrer de 1812 – Gadshill Place, 8 de juny de 1870) és un dels escriptors britànics més coneguts, amb múltiples adaptacions al cinema de les seves obres i referències en la cultura popular.

Durant la seva carrera Dickens va escriure moltes novel·les que van ser molt populars i van desplegar la seva rica imaginació i la seva genial ironia. Ara és tractat com un dels novel·listes més grans de l’era victoriana i les seves obres són documents importants per conèixer la vida d’aquella època.

Els crítics han celebrat la seva mestria en la prosa, la seva capacitat d’inventar caràcters memorables i el seu poder de sensibilització socials. Tot i això, tot sovint ha rebut crítiques per l’excés de sentimentalisme, els esdeveniments improbables i els seus caràcters grotescos.

Algunes de les seves millors novel·les són: Els papers pòstums del Club de Pickwick (1836–1837), Oliver Twist (1837–1839), Nicholas Nickleby (1838–1839), David Copperfield (1849–1850), Casa inhòspita (1852–1853), Temps difícils (1854), La petita Dorrit (1855–1857), Una història de dues ciutats (1859) i Grans esperances (1860–1861).





