Somiant que segueix el Conill Blanc, Alícia entra a la seva llodriguera i hi descobreix un món on tot és possible: el país de les meravelles, habitat per un seguit d’animalons amb qui es relaciona com si fossin persones. La barreja de somni i realitat en un espai imaginari, ple de personatges fantàstics i d’objectes animats, va permetre a Lewis Carroll presentar una caricatura de les convencions socials que és, encara avui, una obra mestra divertidíssima, intel·ligent i captivadora.





Lewis Carroll





Alícia al país de les meravelles




ePUB v2.0

Kung Fu 08.12.15





Títol original: Alice’s Adventures in Wonderland

Lewis Carroll, 1865

Traducció: Salvador Oliva, 1996

Il·lustracions: John Tenniel

Edició digital: Kung Fu (v1.0)

Segona edició: Epubqüest (v2.0)

ePUBCat base r1.3





En una tarda d’or lliscàvem

pel riu feliç, tranquil·lament.

Braços petits no gaire destres

podien moure els rems; i, al vent,

s’alçaven mans que pretenien

guiar el viatge, inútilment.

En aquella hora seductora,

totes tres, sense pietat,

volien que un alè ja feble

els expliqués un conte alat.

I una veu sola, què pot fer-hi

quan totes tres es fan costat?

Imperiosa, la Primera

ordena: «Vinga, de seguit!».

Amb gentilesa, la Segona,

diu: «Que no tingui cap sentit».

I la Tercera adorna el conte

interrompent-lo amb gran neguit.

Guanyades d’un sobtat silenci,

van al país imaginat

de somiades meravelles

(on una nena fa amistat

amb els ocells i les bestioles),

quasi creient que és veritat.

I, mentre es va escolant la història

i es va assecant l’imaginar,

la veu cansada ja els proposa

continuar potser demà.

«Ja som demà!», totes a l’una

exclamen sense claudicar.

El país de les meravelles

va néixer així; un incident

darrere un altre s’enfilava.

I, ja acabat, alegrement,

tornàvem tots, camí de casa,

sota la llum del sol ponent.

Alícia, accepta aquesta història

i, amb mà gentil, deixa-la al clos

on tens els somnis de la infància,

com una garlanda de flors

lligada amb llaços de memòria,

tot d’un país meravellós.





I. Llodriguera avall


L’Alícia començava a estar cansada de seure al costat de la seva germana, al marge d’un riu, i de no tenir res a fer; una o dues vegades havia donat un cop d’ull al llibre que llegia la seva germana, però no hi havia dibuixos ni diàlegs. «I de què serveix un llibre», va pensar l’Alícia, «sense dibuixos ni diàlegs?».

Així, doncs, es va posar a considerar (tan bé com va poder, perquè la calor del dia la deixava endormiscada i ensopida) si el plaer de fer una garlanda de margarides la compensaria de la molèstia d’alçar-se i collir-les, quan, de cop i volta, un Conill Blanc d’ulls rosats li va passar corrent pel costat.

No hi havia res de gaire extraordinari en aquest fet; i l’Alícia tampoc no va trobar gaire estrany que el Conill digués a mitja veu: «Òndia, òndia, arribaré massa tard!». (Més tard, quan hi va tornar a pensar, se li va acudir que se n’hauria d’haver meravellat, però, de moment, tot li va semblar bastant natural). Ara bé, quan el Conill, per estrany que sembli, es va treure un rellotge de la butxaca de l’armilla, se’l va mirar i després va continuar corrent, l’Alícia es va alçar d’un bot, perquè li va passar pel cap que no havia vist mai un conill que tingués una armilla amb butxaca i que se n’hagués tret un rellotge. I, excitada per la curiositat, es va posar a córrer pel camp al darrere d’ell, i, afortunadament, va arribar a temps de veure com es ficava a dintre d’una gran llodriguera que hi havia sota una tanca.



Al cap d’un instant, l’Alícia s’hi va ficar darrere, sense pensar, ni una sola vegada, com dimonis en tornaria a sortir.

La llodriguera era recta com un túnel durant un bon tros, i després s’enfonsava de sobte, tan de sobte que l’Alícia no va tenir ni un moment per pensar a aturar-se abans que es trobés caient avall per un pou que semblava molt fondo.

O bé el pou era molt fondo o bé ella queia molt a poc a poc, perquè, mentre queia, va tenir molt de temps per mirar al seu voltant i per preguntar-se què passaria després. Primer va intentar mirar cap avall i descobrir on aniria a parar, però era massa fosc per veure res; després va mirar els costats del pou, i es va adonar que eren plens d’armaris i prestatges de llibres; va veure, a diferents llocs, mapes i quadres penjats amb clavilles de fusta. Mentre baixava, va agafar d’un prestatge un pot que portava una etiqueta que deia: «melmelada de taronja»; però amb una gran desil·lusió, va veure que era buit; no va deixar caure el pot per por de matar algú; així, doncs, se les va arreglar per posar-lo a dintre d’un armari en el moment que hi passava pel costat.

«Mira», va pensar l’Alícia; «després d’una caiguda com aquesta, caure escales avall em semblarà ben poca cosa. Que valenta que sóc, diran els de casa! De fet, no em queixaria ni que caigués de dalt del teulat!». (Cosa que probablement era el que hauria passat).

Avall, avall, avall. No s’acabaria mai més aquella caiguda?

—M’agradaria saber quantes milles he baixat a hores d’ara —va dir en veu alta—. Segur que dec estar molt a la vora del centre de la terra. A veure: això vol dir que he baixat unes quatre mil milles, em penso. —(Perquè, veieu?, l’Alícia havia après coses així a l’escola i, encara que aquesta no fos una ocasió gaire bona per lluir coneixements, perquè no hi havia ningú que se l’escoltés, anar-los repetint era un bon exercici)—. Sí, aquesta deu ser, més o menys, la distància correcta, però vés a saber a quina latitud o longitud he arribat. —(L’Alícia no tenia ni idea de què era la latitud, ni tampoc la longitud, però eren unes paraules boniques i elevades).

Al cap de poc, va tornar a començar:

—Vés a saber si travessaré la terra i aniré a caure a l’altra banda. Serà divertit d’anar a parar a un lloc on les persones caminen de cap per avall! Em sembla que se’n diuen «Les Antipàtiques». —Aquesta vegada estava contenta que no la sentís ningú perquè li semblava que no era la paraula correcta—. Però els hauré de preguntar quin és el nom del país. «Disculpi, senyora, sóc a Nova Zelanda o a Austràlia?». —(I, mentre baixava, intentava fer una reverència. Imagineu-vos fer una reverència mentre esteu caient per l’aire! Us en sortiríeu?)—. Quina nena més ignorant es pensaran que sóc, si ho pregunto! No, val més que no ho pregunti. Potser ho veuré escrit en algun lloc.

Avall, avall, avall. Com que no hi havia res més a fer, l’Alícia va tornar a parlar.

—Segur que la Dinah em trobarà molt a faltar, aquesta nit! —(La Dinah era la gata)—. Espero que es recordin de donar-li un plat de llet a l’hora del te. Dinah, preciosa! M’agradaria que fossis aquí baix amb mi. És una llàstima que no hi hagi ratolins per l’aire, però podries caçar un ratpenat, que s’assembla molt a un ratolí, saps? Però vés a saber si mengen ratpenats, els gats. —I en aquell moment l’Alícia va començar a endormiscar-se, i s’anava preguntant, com en un somni: «Mengen ratpenats, els gats? Mengen ratpenats, els gats?». I a vegades: «Mengen gats, els ratpenats?». Perquè, sabeu?, com que no podia respondre cap de les dues preguntes, li era ben igual dir-ho d’una manera com de l’altra. L’Alícia tenia la sensació d’anar-se endormiscant i de somiar que ella i la Dinah es passejaven agafades de la mà, i que li preguntava molt seriosament: «Va, Dinah, digue’m la veritat: has menjat algun cop un ratpenat?», quan, de sobte, pataplaf!, va caure sobre un piló de branquillons i fulles seques, i la caiguda es va acabar.

L’Alícia no s’havia fet gens de mal, i es va aixecar d’un salt. Va mirar enlaire, però, per sobre, tot era fosc; al davant hi tenia un altre llarg passadís, i encara podia veure el Conill Blanc, que s’afanyava molt. No podia perdre ni un moment, i l’Alícia es va posar a córrer com el vent, i va ser a temps de sentir-li dir, just quan tombava per una cantonada: «Per les meves orelles i bigotis, que tard!». Quan tenia el Conill molt a la vora, l’Alícia va girar per la cantonada, però ja no el va veure més; es va trobar en una sala llarga i baixa, que estava il·luminada per una filera de llànties que penjaven del sostre.

Al voltant de la sala hi havia tot de portes, però estaven tancades; i, quan l’Alícia havia anat fins al capdamunt d’un costat i fins al capdavall de l’altre mirant si podia obrir cada una de les portes, va tornar amb tristesa al mig de la sala preguntant-se com en podria sortir.

De sobte va topar amb una tauleta de tres potes, feta de cristall massís; no hi havia res a sobre, tret d’una claueta d’or, i el primer pensament de l’Alícia va ser que podria correspondre a una de les portes de la sala; però, ai!, o els panys eren massa grossos o la clau era massa petita; en tot cas, la clau no obria cap porta. Però la segona vegada que va donar el tomb, va trobar-se amb una cortina baixa que abans no havia vist, i al darrere hi havia una porteta d’unes quinze polzades d’altura; va provar de ficar la claueta d’or al pany, i, amb una gran alegria per la seva part, s’hi ajustava!



L’Alícia va obrir la porta i va veure que donava a un petit passadís, no gaire més ample que un cau de rates; es va agenollar i va descobrir, al final de tot, el jardí més preciós que mai hàgiu pogut imaginar. Com desitjava sortir d’aquella sala fosca i passejar-se per aquells llits de flors resplendents i aquells brolladors tan frescos! Però ni tan sols va poder passar el cap per la porta. «I encara que hi pogués passar el cap», va pensar l’Alícia, «no serviria de res si no hi pogués passar les espatlles. Ah, com m’agradaria poder-me plegar com un telescopi! Em penso que ho podria fer, si sabés com començar». Perquè, ja ho veieu, últimament havien passat coses tan estranyes que l’Alícia havia començat a pensar que hi havia molt poques coses impossibles.

Com que no semblava pas que tingués gaire sentit esperar-se al costat de la porta, va tornar al costat de la taula, mig esperant que hi trobaria una altra clau, o, si més no, un llibre d’instruccions per plegar-se com un telescopi. Aquesta vegada, hi va trobar una ampolleta («que certament no hi era pas abans», va dir l’Alícia) i, al voltant del coll de l’ampolla, hi havia un rètol de paper que deia «BEU-ME», escrit d’una manera molt bonica i amb unes lletres grosses.



Estava molt bé això de «Beu-me», però l’Alícia, que era molt assenyada, no faria pas una cosa així a corre-cuita.

—No, primer m’hi fixaré bé —va dir—, per veure si diu «Verí» o no —perquè havia llegit alguns contes preciosos que parlaven de nens que havien acabat cremats o engolits per bèsties salvatges i altres coses desagradables, i tot perquè no havien volgut seguir els assenyats consells que els seus amics els havien donat, com ara que un atiador roent et crema si el tens agafat gaire estona, i que, si et fas un tall gaire fondo al dit amb un ganivet, normalment sagna; i ella no s’havia oblidat mai que, si beus gaire líquid d’una ampolla que diu «Verí», segur que, tard o d’hora, no t’assentarà gaire bé.

De totes maneres, aquella ampolla no deia pas «Verí», i l’Alícia es va arriscar a tastar-ne el contingut, i el va trobar molt bo (de fet, tenia una mena de gust barrejat de pastís de cireres, crema, pinya americana, gall dindi rostit i torrades calentes amb mantega), i molt aviat se’l va acabar tot.

—Quina sensació més curiosa! —va dir l’Alícia—; em dec estar plegant com un telescopi.

I va ser exactament això; ara no tenia ni deu polzades d’altura, i se li va il·luminar la cara només de pensar que tenia la mida adequada per passar per la porteta i arribar fins a aquell jardí tan bonic. Però primer es va esperar uns pocs moments per veure si s’encongiria més; això la va fer posar una mica nerviosa; «perquè pots acabar, saps?», es va dir, «fonent-te del tot, com una espelma. Qui sap quin aspecte tindria, després?». I va procurar imaginar-se quin aspecte té la flama d’una espelma un cop apagada, perquè no es recordava pas d’haver vist mai una cosa així.

Al cap d’una estona, veient que no passava res més, va decidir d’anar immediatament cap al jardí, però, ai, pobra Alícia!, quan va arribar a la porta, es va adonar que s’havia oblidat de la claueta d’or, i, quan va tornar a la taula a buscar-la, es va adonar que no la podia abastar; la podia veure perfectament a través del cristall, i va fer tot el possible per enfilar-se per una de les potes de la taula, però relliscava massa i, quan es va cansar d’haver-ho intentat, la pobra criatura es va asseure a terra i es va posar a plorar.

«Au, vinga, que no se’n treu res de plorar així!», va dir-se amb una certa brusquedat. «T’aconsello que ho deixis córrer ara mateix!». Generalment, es donava molt bons consells (tot i que rarament els seguia) i, de vegades, es renyava a si mateixa amb tanta severitat que les llàgrimes li venien als ulls; i va recordar que una vegada havia intentat escalfar-se les orelles a cops per haver fet trampa en una partida de croquet jugant contra ella mateixa, perquè, a aquesta curiosa criatura, li agradava de fer veure que era dues persones. «Però ara no en trauré res», va pensar la pobra Alícia, «de fer veure que sóc dues persones! Òndia, queda tan poc de mi mateixa que gairebé no arribo a ser ni una sola persona respectable».

Ben aviat li va caure la mirada sobre una capseta de vidre que hi havia sota la taula; la va obrir i hi va trobar un pastís molt petit, on hi havia la paraula «MENJA’M» molt ben dibuixada amb panses de Corint.

—Doncs me’l menjaré —va dir l’Alícia—, i, si em fa ser més gran, podré abastar la clau; i, si em fa ser més petita, em podré arrossegar per sota la porta, de manera que, passi el que passi, arribaré fins al jardí, i m’és igual una cosa com l’altra!

Va menjar-ne una mica, i es va dir, neguitosa: «Cap a on? Cap a on?», posant-se la mà sobre el cap per veure si creixia o minvava, i es va quedar molt sorpresa de veure que seguia tenint la mateixa mida, que, per cert, és el que passa cada vegada que algú menja pastís, però l’Alícia s’havia acostumat tant a esperar que no passessin sinó coses desacostumades, que semblava avorrit i estúpid que la vida anés passant d’una manera normal.

Així, doncs, va anar per feina i, molt aviat, es va acabar tot el pastís.





II. El bassal de llàgrimes




—Més recuriós i més recuriós cada vegada —va exclamar l’Alícia. (Estava tan sorpresa que, de moment, no es va adonar que li fallava la gramàtica)—. Ara em desplego com el telescopi més llarg que hagi existit mai! Adéu-siau, peus! —(perquè quan va mirar-se els peus, li va semblar que els perdia de vista, de tan lluny que eren). «Ai, pobres peuets, aneu a saber qui us posarà les sabates i les mitges, estimats! Jo, segur que no ho podré fer: seré massa lluny. Us haureu d’espavilar com pugueu. Però els he de tractar bé», va pensar l’Alícia, «perquè, si no, no em portaran allà on jo vulgui anar. A veure… Els regalaré un parell de botes cada Nadal». I va continuar pensant com se’n sortiria. «Els les hauré d’enviar per missatger», va pensar. «Serà divertit, em sembla, enviar regals als meus mateixos peus! Quines adreces més estranyes:

Senyor Peu Dret de l’Alícia,

Estora de la Llar,

Prop del Guardafoc.

(amb una abraçada de l’Alícia).



»Òndia, quines bestieses que dic!».

En aquell mateix moment va sentir que el cap li xocava contra el sostre de la sala. Fet i fet, ara tenia més de nou peus d’alçada, i va agafar la claueta d’or immediatament i es va acostar a la porta del jardí.

Pobra Alícia! Ajaguda a terra de costat, tot el que va poder fer va ser mirar el jardí amb un sol ull, però arribar-hi era més impossible que mai. Es va asseure i va començar a plorar una altra vegada.

—Te n’hauries de donar vergonya —va dir l’Alícia—; una nena tan gran —(i mai tan ben dit)— i plorar d’aquesta manera! Au, vinga, prou, et dic! —Però ella continuava igual, vessant una gran quantitat de llàgrimes, fins que, tot al voltant seu, es va formar un bassal de quatre polzades de fondària que arribava fins al mig de la sala.

Al cap d’una estona, va sentir un lleuger trip-trap de peus en la distància, i es va afanyar a eixugar-se els ulls per veure qui venia. Era el Conill Blanc que tornava, esplèndidament vestit, amb un parell de guants blancs de pell de cabrit a una mà i un gran ventall a l’altra; venia trotant amb una gran pressa, murmurant per si mateix mentre venia: «Ai, la Duquessa, la Duquessa! Es posarà furiosa, si la faig esperar!». L’Alícia estava tan desesperada que no li feia res de demanar ajuda a qui fos; així, doncs, quan el Conill li va passar pel costat, va dir en veu baixa i temorosa:

—Sisplau, senyor. —El Conill es va sobresaltar violentament; li van caure els guants i el ventall, i va desaparèixer en la foscor tan de pressa com va poder.



L’Alícia va recollir els guants i el ventall i, com que a la sala hi feia molta calor, s’anava ventallant mentre parlava.

—Ves per on! Que estrany, tot plegat, avui! Ahir tot era com sempre. Potser durant la nit passada m’han transformat en una nena diferent. A veure: era la mateixa quan m’he despertat, aquest matí? Gairebé diria que puc recordar que em sentia una mica diferent. Però, si no sóc la mateixa, aleshores m’he de preguntar: «Qui dimonis sóc, jo?». Ah, és aquest, el gran enigma! —I va començar a pensar en totes les nenes de la seva edat que coneixia per saber si s’havia transformat en alguna d’elles—. Estic segura que no sóc l’Ada —va dir—, perquè té els cabells llargs i arrissats, i jo no els hi tinc pas; i estic segura que no puc ser la Mabel, perquè sé moltes coses, i ella, ai, en sap molt poques! A més a més, ella és ella i jo sóc jo. Òndia, quin embolic, tot plegat. Miraré si recordo tot el que sabia. A veure: quatre per cinc fan dotze, i quatre per sis, tretze, i quatre per set… Òndia, a aquest pas no arribaré mai a vint! De totes maneres, les taules de multiplicar no volen dir res. Provaré la geografia. Londres és la capital de París, i París és la capital de Roma, i Roma… No, tot això està malament, n’estic segura. Em deuen haver transformat en la Mabel. Provaré de recitar allò de «Què fa el petit…» —i va encreuar les mans sobre la falda com si digués la lliçó, i es va posar a recitar, però li sortia la veu rogallosa i estranya, i les paraules no li venien de la mateixa manera de sempre:

Què fa el petit cocodril

perquè li brilli l’esquena?

Rega amb les aigües del Nil

les escates, a balquena.

Fa un somriure triomfant,

eixampla les urpes feres

i els peixets es va empassant

entre les dents rialleres.[1]



»Estic segura que aquestes no són les paraules correctes —va dir la pobra Alícia, i els ulls se li van tornar a omplir de llàgrimes mentre recitava—. Després de tot, dec ser la Mabel, i hauré d’anar a viure en aquella casa tan petita i esquifida, sense joguines, i, uf!, tantes i tantes lliçons per estudiar. No, ja ho tinc decidit: si sóc la Mabel, m’estaré aquí baix. No els servirà de res de treure el cap pel pou i dir: “Torna a pujar, preciosa!”. Només miraré enlaire i diré: “Qui sóc jo? A veure! Primer, digueu-me això i, després, si m’agrada ser aquesta persona, pujaré; si no, m’estaré aquí baix fins que sigui una altra”. Però, ai! —va exclamar l’Alícia amb un esclat sobtat de llàgrimes—, com m’agradaria que traguessin el cap. Estic tan cansada d’estar sola aquí baix!

Mentre deia això, va mirar-se les mans, i va quedar sorpresa de veure que s’havia posat un dels petits guants blancs del Conill mentre parlava. «Com ho puc haver fet?», va pensar. «Em dec haver tornat petita una altra vegada». Es va alçar i se’n va anar al costat de la taula per mesurar-s’hi, i va trobar que, pel que podia calcular, tenia uns dos peus d’alçada i encara s’anava encongint ràpidament. Ben aviat va descobrir que la causa d’això era el ventall que havia agafat, i el va deixar anar immediatament, just a temps per evitar que s’encongís fins a desaparèixer del tot.

—Ara sí que ha anat d’un pèl! —va dir l’Alícia, força espantada pel canvi sobtat, però molt contenta de sentir-se encara viva—. I ara, cap al jardí! —I es va posar a córrer a tot vent en direcció a la porteta. Però, ai!, s’havia tornat a tancar, i la claueta d’or era sobre la taula, com abans. «I les coses estan pitjor que mai», va pensar la pobra nena, «perquè mai no he estat tan petita com ara, mai! I això sí que és una desgràcia!».

Mentre deia aquestes paraules, li va relliscar un peu, i al cap d’un altre moment, xap!, es va trobar submergida en aigua salada fins al coll. La primera idea que va tenir va ser que havia caigut al mar, «i, en aquest cas, puc tornar amb tren», es va dir. (L’Alícia només havia anat una sola vegada a la costa, i havia arribat a la conclusió general que, vagis allà on vagis, a la costa anglesa, hi trobes casetes mòbils prop de l’aigua, uns quants nens que caven a la sorra amb paletes de fusta, després un rengle de pensions, i al darrere, una estació de tren). Però aviat es va adonar que estava en un bassal de llàgrimes, les que ella havia deixat anar quan tenia nou peus d’alçada.



—Tant de bo que no hagués plorat tant! —va dir l’Alícia, mentre nedava d’una banda a l’altra intentant trobar la sortida—. Suposo que ara, com a càstig, m’ofegaré en les meves pròpies llàgrimes! Això sí que serà estrany. Però, de fet, tot és estrany, avui.

En aquell mateix moment va sentir no gaire lluny un xipolleig a l’aigua, i s’hi va acostar nedant per descobrir què era. Primer va pensar que era una foca o un hipopòtam, però després es va recordar que era molt petita, i aviat va veure que es tractava d’un ratolí que havia relliscat com ella.

«Serviria d’alguna cosa, ara», va pensar l’Alícia, «parlar amb aquest ratolí? Tot és tan diferent de sempre, aquí, que no m’estranyaria gaire que el ratolí pogués parlar. De totes maneres, si ho provo, no hi perdré res». I li va parlar així:

—Oh Ratolí, saps de quina manera puc sortir d’aquest bassal? Estic molt cansada de tant nedar amunt i avall, oh Ratolí! —(L’Alícia va pensar que aquesta era la millor manera de parlar a un ratolí. No ho havia fet mai, abans, però es va recordar que, a la Gramàtica llatina del seu germà, hi havia vist: «Un ratolí, d’un ratolí, a (o per a) un ratolí, un ratolí, oh ratolí»). El Ratolí se la va mirar amb gran curiositat, i a ella li va semblar que li feia l’ullet, però no va dir res.



«Potser no m’entén», va pensar l’Alícia; «segur que és un ratolí francès que va arribar a Anglaterra amb Guillem el Conqueridor» (perquè, tot i conèixer tants fets històrics, l’Alícia no tenia una idea gaire clara del temps que feia que les coses havien passat). De manera que va tornar a començar:

—Où est ma chatte? —que era la primera frase del seu llibre de francès. De cop i volta, el Ratolí va sortir de l’aigua amb un salt, i semblava com si tot ell tremolés de terror—. Ai, perdona’m —va exclamar l’Alícia de seguida, per por d’haver ferit els sentiments del pobre animal—. Me n’havia ben oblidat que no t’agraden els gats.

—Que no m’agraden els gats? —va exclamar el Ratolí amb una veu d’espinguet i plena de passió—. T’agradarien els gats, si tu fossis de mi?

—Bé, potser no —va dir l’Alícia en un to tranquil·litzador—; no t’enfadis. I, tot i així, m’agradaria que coneguessis la nostra gata Dinah; em penso que, només de veure-la, t’agafaria afició pels gats. És una criatura tan plàcida i amable! —L’Alícia anava parlant, més aviat amb si mateixa, mentre nedava mandrosament pel bassal—. I asseguda vora del foc, ronca d’una manera encantadora, es llepa les potes i es renta la cara (és tan suau que sempre la tindries als braços) i és excel·lent per caçar ratolins. Ai, perdona’m! —va tornar a exclamar l’Alícia, perquè al Ratolí se li van posar tots els pèls de punta, i ella estava segura que l’havia ofès de veritat—. No en parlarem més, si no t’agrada.

—És clar que no! —va exclamar el Ratolí, que tremolava tot ell del cap fins a la cua—. Com si fos jo que tingués ganes de parlar d’aquest tema! La meva família sempre ha odiat els gats: són criatures desagradables, baixes, vulgars! No me’ls esmentis més!

—No ho faré pas! —va dir l’Alícia amb moltes ganes de canviar de conversa—. T’agraden els…? T’agraden els gossos? —El Ratolí no va respondre, de manera que l’Alícia va continuar parlant amb interès—: Prop de casa, hi ha un gos tan bonic que m’agradaria ensenyar-te’l! És un petit terrier d’ulls brillants (saps?) amb un pèl, oh!, llarg, arrissat i de color marró! I quan li tires una cosa lluny, la va a buscar, i també es redreça per demanar menja i fa tota mena de coses. No me’n recordo ni de la meitat. És d’un pagès (saps?) i diu que és tan servicial que val ben bé cent lliures. Diu que mata totes les rates… Òndia —va exclamar l’Alícia amb un to entristit—. Em sembla que l’he tornat a ofendre! —Perquè el Ratolí s’allunyava d’ella nedant tan de pressa com podia, fent remoure tota l’aigua del bassal.

I ella el va seguir cridant amb dolcesa:

—Estimat Ratolí! Torna, sisplau, i no parlarem ni de gats ni de gossos, si no t’agraden! —Quan el Ratolí va sentir això, es va girar i es va anar acostant cap a ella nedant. Tenia la cara molt pàl·lida («de còlera», va pensar l’Alícia) i va dir amb una veu baixa i tremolosa:

—Anem a la riba, i després t’explicaré la meva història perquè entenguis d’una vegada fins a quin punt odio els gats i els gossos.

Ja era hora de marxar, perquè el bassal s’anava omplint d’ocells i altres animals que hi havien caigut: hi havia un Ànec, i un Dodo, un Lloro i un Aguiló, i també algunes altres curioses criatures. I amb l’Alícia al davant, tota la colla va anar nedant cap a la riba.





III. Una cursa política i un conte que porta cua


Realment formaven una colla ben estranya, els que s’havien reunit a la riba del bassal: ocells amb les plomes molles i brutes, animals amb el pelatge enganxat al cos, tots incòmodes, degotant i rondinant.

El primer problema que havien de solucionar era com s’eixugarien: van tenir un debat sobre això, i, al cap de pocs minuts, a l’Alícia li va semblar natural trobar-se parlant amb ells amb tanta familiaritat, com si els hagués conegut de tota la vida. De fet, va tenir una discussió amb el Lloro, que finalment li va fer mala cara, i només li deia: «Sóc més vell que tu, i, per tant, hi entenc més», però, això, l’Alícia no ho podia admetre sense saber quants anys tenia, i, com que el Lloro es va negar categòricament a dir-li l’edat, no hi havia res més a dir.

Al final, el Ratolí, que semblava una persona que, entre ells, tenia autoritat, els va ordenar en veu alta:

—Seieu tots, i escolteu-me! I aviat us quedareu eixuts! —Tots es van asseure immediatament formant un gran cercle, amb el Ratolí al mig. L’Alícia mantenia els ulls clavats amb inquietud sobre el Ratolí, perquè estava segura que agafaria un refredat molt fort, si no s’eixugava aviat.

—Hem! —va fer el Ratolí amb aires d’importància—: esteu a punt? Aquesta és la història més eixuta que sé. Tots a callar, sisplau: «Guillem el Conqueridor, la causa del qual era afavorida pel Papa, aviat fou acceptat pels anglesos, que estaven mancats de cabdills i darrerament s’havien avesat a la usurpació i a la conquesta. Edwin i Morcar, comtes de Mercia i de Northumbria…».

—Uf! —va fer el Lloro amb un tremolor de fred.

—Perdona —va dir el Ratolí corrugant les celles, però amb molta educació—: deies alguna cosa?

—Jo no —va dir immediatament el Lloro.

—M’havia semblat que sí —va dir el Ratolí—. Continuaré: «Edwin i Morcar, comtes de Mercia i Northumbria, es declararen partidaris seus; i, això, fins i tot Stigand, el patriòtic arquebisbe de Canterbury, ho trobà convenient…».

—Què va trobar convenient? —va dir l’Ànec.

—Això —va replicar el Ratolí una mica enfadat—. Segur que tots sabeu què vol dir «això».

—Sé molt bé què vol dir quan algú m’ho assenyala. Generalment és una granota o un cuc. La pregunta és: «Què va trobar convenient, l’arquebisbe?».

El Ratolí no va fer cas de la pregunta, però es va afanyar a dir:

—«Trobà convenient d’anar amb Edgar Atheling a saludar Guillem i oferir-li la corona. El comportament de Guillem, al principi, fou moderat. Però la insolència dels seus normands…». Com et trobes, ara, preciosa? —Va continuar girant-se cap a l’Alícia mentre parlava.

—Tan molla com abans —va dir l’Alícia en un to melangiós—: Em sembla que el teu conte no m’eixuga gens.

—En aquest cas —va dir solemnement el Dodo, mentre s’alçava—, urgeixo que el Consell s’ajorni envers l’adopció de més enèrgiques mesures.

—Parla menys enrevessat! —va dir l’Àguila—. No entenc el sentit de la meitat de les paraules llargues que has fet servir, i encara et diré més: em sembla que tu tampoc! —I l’Àguila va abaixar el cap per amagar un somriure: alguns altres ocells van fer una rialleta que es va deixar sentir perfectament.

—El que anava a dir —va replicar el Dodo en un to ofès— és que la millor manera d’eixugar-nos seria fer una cursa política.

—Què és una cursa política? —va dir l’Alícia; no pas perquè tingués gaires ganes de saber-ho, sinó perquè el Dodo havia fet una pausa com si esperés que algú parlés, i ningú més semblava estar disposat a parlar.

—Mira —va dir el Dodo—, la millor manera d’explicar-ho és fer-ho. —(I, com que a vosaltres potser us agradaria de provar-ho un dia d’hivern, ara us explicaré com ho va fer el Dodo).

En primer lloc va traçar una pista, que era com una mena de cercle («la forma exacta no importa», va dir), i després tota la colla es va situar a tocar la línia, els uns aquí i els altres allà. No van pas fer allò d’«Un, dos tres, va!», sinó que començaven a córrer quan els venia de gust i es retiraven quan volien, de manera que es feia molt difícil de saber quan s’havia acabat la cursa. De totes maneres, quan havien estat corrent més o menys una mitja hora i ja s’havien quedat eixuts, el Dodo va dir en veu alta:

—S’ha acabat la cursa! —i tots es van reunir al seu voltant, esbufegant i preguntant:

—Però, qui ha guanyat?

Aquesta pregunta, el Dodo no la va poder respondre sense pensar-s’hi molt, i va seure durant una bona estona prement-se el front amb un dit (en la mateixa posició que podeu veure Shakespeare en un dels seus retrats), mentre els altres esperaven en silenci. Finalment el Dodo va dir:

—Ha guanyat tothom, i tots hem de tenir un premi.

—Però, qui és que ha de donar els premis? —van preguntar tots a l’uníson.

—Doncs ella, naturalment —va dir el Dodo assenyalant l’Alícia amb un dit; i tota la colla es va posar immediatament al seu voltant, cridant d’una manera confusa:

—Els premis, els premis!

L’Alícia no tenia ni idea del que havia de fer i, preocupada, es va posar la mà a la butxaca i en va treure una capsa de confits (per sort, l’aigua salada no els havia humitejat) i els va repartir com a premis. En va tocar exactament un a cada un.

—Però ella també ha de tenir un premi, sabeu? —va dir el Ratolí.

—I tant —va replicar seriós el Dodo—. Què més hi tens, a la butxaca? —va preguntar a l’Alícia.

—Només un didal —va dir ella amb tristesa.

—Porta’l —va dir el Dodo.

I aleshores es van tornar a posar al seu voltant mentre el Dodo li va fer la solemne ofrena del didal:

—Et preguem que acceptis aquest didal tan elegant —i, quan aquest breu parlament es va haver acabat, tots van aplaudir.



L’Alícia va pensar que tot plegat era molt absurd, però tots tenien un posat tan greu que no va gosar riure; i, com que no va poder pensar què havia de dir, simplement va fer una reverència i va acceptar el didal amb el posat més solemne que va ser capaç de fer.

Després es tractava de menjar els confits, cosa que va causar una mica d’aldarull i confusió, perquè els ocells més grossos es queixaven que no podien ni tastar-ne el gust, i els més petits s’ennuegaven i els havien de donar copets a l’esquena. Però, finalment, tot es va acabar i es van tornar a asseure en cercle i van suplicar al Ratolí que els expliqués alguna cosa més.

—M’has promès que m’explicaries la teva història, i per què tens tanta ràbia a alguns animals domèstics —va afegir amb un murmuri, mig espantada que el Ratolí no es tornés a ofendre.

—La meva història porta cua, i és llarga i trista! —va dir el Ratolí girant-se cap a l’Alícia i deixant anar un sospir.



—De llarga, sí que ho és —va dir l’Alícia mirant amb meravella la cua del Ratolí—. Però, per què dius que és trista? —I va continuar pensant-hi mentre el Ratolí parlava, de manera que la seva idea de la història que portava cua era més o menys així:



—No em prestes gens d’atenció —va dir severament el Ratolí a l’Alícia—. Què en penses del que t’he dit fins ara?

—Perdona —va dir humilment l’Alícia—; em sembla que ja havies arribat a la cinquena corba, no?

—No! Encara no havia arribat ni al nus de la qüestió —va exclamar, en sec i molt enfadat, el Ratolí.

—Al nus! —va dir l’Alícia, sempre a punt de fer un favor, i mirant amb inquietud al seu voltant—: Si vols, t’ajudaré a desfer-lo, aquest nus!

—No faràs res d’això! —va dir el Ratolí alçant-se i allunyant-se—. M’insultes, dient tantes beneiteries!

—No era pas aquesta, la meva intenció! —va pledejar la pobra Alícia—. Però és que t’enfades amb molta facilitat, saps?

El Ratolí, per tota resposta, va fer com una mena de grunyit.

—Sisplau, torna i acaba la història! —va insistir l’Alícia. I tots els altres, a l’uníson:

—Sí, sisplau, fes-ho! —però el Ratolí només va sacsejar el cap amb impaciència i es va allunyar una mica més de pressa.

—Quina llàstima que no s’hagi volgut quedar! —va dir amb un sospir el Lloro, tan aviat com el van perdre de vista; i un vell Cranc va aprofitar l’ocasió per dir a la seva filla:

—Ai, preciosa! Aprèn la lliçó i mira de no perdre mai la paciència!

—Fes el favor de callar, mare —li va respondre amb una certa aspresa la jove—: tu sí que ets capaç de fer perdre la paciència a les mateixes ostres!

—Tant de bo que la Dinah fos aquí ara. En tinc unes ganes! —va dir l’Alícia en veu alta, sense adreçar-se a ningú en particular—. Ella sí que el faria tornar aviat!

—Qui és la Dinah?, si se’m permet la pregunta —va dir el Lloro.

L’Alícia va respondre amb ganes, perquè sempre estava a punt de parlar del seu animalet:

—Dinah és la nostra gata, i és tan eficient caçant ratolins que no t’ho pots ni imaginar! Ah, i m’agradaria que la veiessis caçant ocells! És capaç de menjar-se un ocellet amb la mateixa rapidesa amb què se’l mira!

Aquestes paraules van causar una gran sensació a tota la colla. Alguns ocells es van afanyar a fugir immediatament; una vella Garsa es va començar a abrigar amb molt de compte al mateix temps que deia:

—Realment me n’he d’anar a casa; l’aire de la nit em fa venir mal de coll!

I un Canari va cridar amb la veu tremolosa als seus petits:

—Au vinga, preciosos, ja hauríeu de ser al llit! —Amb diferents pretextos tots es van començar a moure, i l’Alícia es va quedar sola aviat.

«Tant de bo que no hagués parlat de la Dinah!», va dir-se en un to melangiós. «Aquí baix sembla que a ningú no li agrada que en parli, i estic segura que és la millor gata del món. Ai, estimada Dinah, em pregunto si ens tornarem a veure mai més!». I en aquest moment, la pobra Alícia va tornar a plorar, perquè es trobava molt sola i deprimida. Però, al cap de poca estona, va sentir un altre cop un sorollet de petjades que venien de lluny, i va alçar els ulls amb afany, mig esperant que el Ratolí hagués canviat de parer i tornés per acabar la seva història.





IV. Un encàrrec del Conill Blanc


Era el Conill Blanc, que tornava a trot lent i mirava inquiet al seu voltant mentre passava per allà, com si hagués perdut alguna cosa. Ella el va sentir que deia amb un murmuri: «La Duquessa, la Duquessa! Per les meves potes! Pel meu pelatge i els meus bigotis! Em farà matar, tan segur com que les fures són fures! On em poden haver caigut?». L’Alícia va endevinar de seguida que buscava el ventall i el parell de guants blancs de pell de cabrit, i ella, molt servicial, va començar a buscar-los, però no els podia veure enlloc; semblava com si tot hagués canviat des de quan nedava al bassal, i la gran sala, amb la taula de vidre i la porteta, havien desaparegut del tot.

Molt aviat el Conill es va adonar de la presència de l’Alícia, que buscava per tots els racons, i li va cridar enfadat:

—Escolta, Mary Ann, què hi fas, aquí? Corre cap a casa i porta’m un parell de guants i un ventall! Ràpid, ara mateix! —I l’Alícia estava tan espantada que va marxar corrent cap a la direcció que ell assenyalava, sense intentar explicar-li que s’havia equivocat.

«M’ha pres per la minyona», va dir-se mentre corria. «Quina sorpresa tindrà quan sàpiga qui sóc. Però val més que li porti el ventall i els guants, si els puc trobar». Mentre deia això va arribar a una caseta molt polida. A la porta hi havia una placa de llautó molt brillant amb un nom gravat que deia «W. CONILL». Hi va entrar sense trucar i es va afanyar a anar escales amunt, amb molta por de trobar la Mary Ann real, que l’hauria fet fora de la casa abans de trobar el ventall i els guants.

«Quina cosa més estranya», es va dir l’Alícia, «això de fer encàrrecs per a un conill! Suposo que després serà la Dinah que me’n farà fer!». I va començar a imaginar-se quina mena de coses li passarien: «Senyoreta Alícia! Vingui aquí ara mateix i prepari’s per anar a fer un tomb!». «Ja vinc de seguida, senyoreta, però he de vigilar aquest cau de ratolins fins que torni la Dinah, perquè no se me n’escapi cap». I va continuar dient:

—Però no crec que consentissin que la Dinah s’estigués a casa, si comencés a donar ordres d’aquesta manera!

Mentrestant havia pogut entrar en una petita habitació molt ordenada on hi havia una taula ran de la finestra i, a sobre de la taula (tal com havia pensat), un ventall i dos o tres parells de guantets blancs de pell de cabra. Va agafar el ventall i un parell de guants; i, quan estava a punt de sortir de l’habitació, li va caure la mirada sobre una ampolleta que estava prop del mirall. Aquesta vegada, no hi havia cap etiqueta que digués «BEU-ME», però, tot i així, la va destapar i se la va posar als llavis. «Sé del cert», va dir-se, «que cada vegada que menjo o bec alguna cosa em passen coses interessants. De manera que ara veuré què farà aquesta ampolla. Espero que em faci créixer, perquè, de fet, ja començo a estar cansada de ser una cosa tan menuda».

I així va passar, en efecte, i molt més aviat del que es pensava: abans d’haver-se begut la meitat de l’ampolla, es va trobar que el sostre li premia el cap, i es va haver d’ajupir per no trencar-se el coll. Va posar immediatament l’ampolla a terra dient-se: «Ja n’hi ha prou. Espero no créixer més. Tal com sóc, ja no puc sortir per la porta. Tant de bo no n’hagués begut tant!».

Però, ai! Ja era massa tard per desitjar-ho! Anava creixent i creixent, i aviat es va haver d’agenollar a terra. Al cap d’un altre minut, li tornava a faltar espai i va provar quin resultat obtindria posant el colze contra la porta i l’altre braç doblegat sobre el cap. Però encara anava creixent i, com a últim recurs, va treure un braç per la finestra, i va ficar un peu per la xemeneia i va dir-se: «Ara ja no puc fer res més, passi el que passi. Què serà de mi?».



Va tenir la sort que l’ampolleta màgica ja havia fet tot l’efecte, i no va créixer més, però se sentia molt incòmoda, i, com que ja no hi havia la possibilitat de sortir de l’habitació, no era estrany que se sentís tan apenada.

«A casa, estava molt més bé», va pensar la pobra Alícia, perquè almenys allà no es feia més gran ni més petita a cada moment, ni rebia encàrrecs de conills ni ratolins. «Tant de bo que no m’hagués ficat a dintre d’aquella llodriguera, i tot i així… Tot i així, és bastant curiosa aquesta mena de vida que tinc ara. Em pregunto què em pot haver passat! Quan llegia contes de fades, em pensava que aquestes coses no passaven mai, i ara resulta que m’hi trobo ben bé al mig! Hauria d’escriure un llibre, i tant que sí! Quan sigui gran, n’escriuré un, però ara ja ho sóc, de gran», va afegir entristida; «almenys aquí no tinc lloc per créixer més».

«Però aleshores», va continuar l’Alícia, «mai no em faré més gran del que sóc ara? En certa manera és una sort, això de no fer-me vella. Però després, sempre hauré d’estar estudiant lliçons. Ah! Això sí que no m’agrada gens!».

«Ximpleta», es va respondre a ella mateixa. «Com pots estudiar lliçons, aquí? No veus que amb prou feines tens espai per a tu, i que no n’hi ha gens ni mica per als llibres de text?».

I així va anar continuant, primer a favor d’una i després a favor de l’altra i establint una conversa, però al cap de pocs minuts, va sentir una veu a fora i es va aturar a escoltar.

—Mary Ann, Mary Ann! —va dir la veu—. Porta’m els guants ara mateix! —Després es va sentir un sorollet de passos a l’escala. L’Alícia va endevinar que era el Conill que la venia a buscar, i es va posar a tremolar tant que va fer sacsejar la casa oblidant-se del tot que ara era mil vegades més gran que el Conill, i que no tenia cap motiu per tenir por.

Tot seguit el Conill va arribar a la porta i va provar d’obrir-la, però, com que la porta s’obria cap endins i el colze de l’Alícia la premia amb força, l’intent va resultar un fracàs. L’Alícia va sentir que el conill deia:

—Doncs aleshores, donaré la volta i entraré per la finestra.

«Això, de cap manera!», va pensar l’Alícia; i, després d’esperar el temps que ella va calcular que trigaria el Conill per ser just a sota de la finestra, de cop i volta va estendre la mà i va fer el moviment d’agafar alguna cosa. No va pas agafar res, però va sentir un xisclet, una caiguda i el soroll d’uns vidres que es trencaven i, d’això, en va deduir que el Conill segurament havia caigut sobre els vidres d’un hivernacle de cogombres, o d’alguna cosa semblant.



Després es va sentir una veu irada, la del Conill:

—Pat, Pat, on ets? —I després una veu que ella no havia sentit mai:

—Sóc aquí, naturalment; collint pomes, senyoria!

—Collint pomes, eh? —va dir el Conill enfadat—. Vine de seguida i ajuda’m a sortir d’aquí! —(Més soroll de vidres trencats).

—I ara, Pat, digue’m què és això que surt per la finestra.

—Què ha de ser, sinó un braç? —(Ho va pronunciar «baraç»).

—Es diu «braç», tros d’oca! Qui és que n’ha vist mai un d’aquesta llargada? No ho veus? Ocupa tota la finestra!

—Ja ho veig, senyoria, però de totes formes és un braç.

—Bé, no hi ha de fer res, aquí: emporta-te’l.

Després d’això, hi va haver un llarg silenci. L’Alícia només podia sentir murmuris de tant en tant, coses com ara: «Això no m’agrada gens, senyoria, gens ni mica!», «Fes el que et dic, covard!», i finalment va tornar a estendre la mà i a fer el moviment d’agafar alguna cosa. Aquesta vegada se’n van sentir dos, de xisclets, i més sorolls de vidres trencats. «Quants vidres deu tenir aquest hivernacle de cogombres? M’agradaria saber què fan, ara. Si em volen treure per la finestra, tant de bo que ho puguin fer! El que és jo, no tinc gens de ganes d’estar-me més estona aquí dintre».

Va esperar una estona sense sentir res més. Finalment, li va arribar una remor de rodes de carro i el so de moltes veus que parlaven plegades. Va poder entendre aquestes paraules:

—On és l’altra escala?

—Com? Em pensava que només n’havia de portar una. L’altra la té en Bill.

—Bill, porta’ns l’altra.

—Bill, vés-la a buscar, noi!

—Aquí, poseu-les en aquest racó.

—No, primer les has de lligar; no arriben ni a mitja alçada.

—Així ja ens anirà bé; no siguis tan maniàtic.

—Té, Bill, copsa aquesta corda.

—Aguantarà, el sostre?

—Compte amb aquesta teula desenganxada.

—Ai, que cau!

—Amagueu el cap!

(Més soroll de vidres).

—Qui en té la culpa? A veure!

—Deu haver estat en Bill.

—Qui és que ha de baixar per la xemeneia?

—No, jo no hi baixaré pas.

—Doncs que ho faci en Bill.

—Ei, Bill, l’amo diu que has de baixar per la xemeneia!

«Així, doncs, en Bill és el que ha de baixar per la xemeneia, eh?», es va dir l’Alícia. «Tot ho carreguen sobre en Bill! No em posaria dins la seva pell per res del món. És evident que la llar de foc és estreta, però em sembla que encara hi podré clavar alguna puntada de peu!».

Va estirar el peu tant com va poder cap a dintre de la llar, i va esperar fins que va sentir un animalet (no podia pas endevinar quin era), que, esgarrapant les parets de la xemeneia, s’anava obrint pas cap on ella era. Després, dient: «Aquest és en Bill!», va clavar una forta guitza i va esperar a veure què passava.



El primer que va sentir va ser un cor general de veus que exclamava:

—Mira com salta, en Bill! —després la veu del Conill:

—Agafeu-lo vosaltres, els que esteu a prop de la tanca! —Després, silenci, i més tard un altre aldarull de veus:

—Poseu-li el cap enlaire.

—Una mica de conyac.

—No el feu ennuegar.

—Com ha anat, noi? Què t’ha passat? Explica’ns-ho!

I al final es va sentir una veu feble i petita. («Aquest deu ser en Bill», va pensar l’Alícia).

—Doncs no ho sé ben bé.

»Prou, gràcies; ja em trobo més bé, però estic massa atordit per explicar-vos-ho. Tot el que sé és que ha sortit una cosa com si fos una caixa de sorpreses, i jo he començat a volar com un coet!

—Sí que ho has fet, nano! —deien els altres.

—Hem de cremar del tot la casa! —va deixar anar la veu del Conill. I l’Alícia va cridar tan fort com va poder:

—Si ho feu, us faré venir la Dinah!

Immediatament es va fer un silenci sepulcral, i l’Alícia va pensar: «A veure què faran, ara! Si tinguessin una mica de sentit comú, traurien la teulada». Al cap d’un minut o dos es van tornar a bellugar, i l’Alícia va sentir com el Conill deia:

—Amb una carretada n’hi haurà prou, per començar.

«Una carretada de què?», va pensar l’Alícia, però no va pas tenir temps d’endevinar-ho perquè en un instant li va arribar una pluja de pedretes que dringaven xocant amb els vidres de la finestra. Algunes li van tocar la cara. «Ja veuràs com els aturo ara mateix!», es va dir, i va cridar:

—Val més que no ho torneu a fer, això! —cosa que va provocar un altre silenci sepulcral.

L’Alícia es va adonar, amb una certa sorpresa, que les pedretes es convertien en pastissets quan queien a terra, i va tenir una brillant idea. «Si em menjo un d’aquests pastissets», va pensar, «segur que tornaré a canviar de mida; i, com que és impossible que pugui créixer més, suposo que em faran tornar més petita».

Així, doncs, es va empassar un dels pastissos, i es va adonar amb alegria que començava a encongir-se immediatament. Tan aviat com va ser prou petita per passar per la porta, es va allunyar corrent de la casa, i va veure una munió d’animalets i ocellets que s’esperaven a fora. El pobre Llangardaix, Bill, estava al mig, sostingut per dos Conillets d’Índies, que li donaven alguna cosa de dintre una ampolla. Tots es van abalançar cap a l’Alícia tan bon punt aquesta va sortir, però es va escapar corrent tan de pressa com va poder i aviat es va trobar fora de perill al mig d’un bosc espès.

«La primera cosa que he de fer, ara», va dir-se l’Alícia mentre errava pel bosc, «és tornar a créixer i recuperar una altra vegada la meva alçada normal; i la segona, és trobar el camí d’aquell jardí tan preciós. Em sembla que aquest és el millor pla».

Sens dubte, semblava un pla excel·lent, i ordenat d’una manera molt clara i senzilla; l’única dificultat era que no tenia ni idea de com dur-lo a terme, i mentre sotjava ansiosa al seu voltant, entre els arbres, un lladruquet estrident, just sobre el seu cap, la va obligar a mirar enlaire amb molta pressa.

Un cadell de gos, enorme, se la mirava amb uns ulls grossos i rodons, i, amb la pota tímidament estirada, intentava tocar-la.

—Pobret! —va dir l’Alícia en un to manyac, i va provar amb tots els mitjans de fer-li un xiulet, però també tenia por només de pensar que potser tenia gana, i, en aquest cas, probablement se la menjaria, per més manyagueries que li fes.

Sabent amb prou feines el que es feia, va collir un tros de branquilló i el va allargar al cadell, que de seguida va fer un salt amb totes les quatre potes, va llançar un lladruc d’alegria i es va abalançar cap al branquilló fent com si el perseguís; aleshores l’Alícia es va amagar darrere un gran card per evitar que li saltés a sobre; i, en el moment que va aparèixer per l’altre costat, el cadell va tornar a atacar el branquilló i va caure de potes enlaire per la pressa d’agafar-lo; aleshores l’Alícia, pensant que tot plegat s’assemblava molt a jugar amb un cavall de tir, i tement, a cada moment, de quedar esclafada entre les potes de l’animal, va tornar a córrer al voltant del card; aleshores el cadell va començar a fer una sèrie d’atacs breus contra el branquilló, corrent una mica cap endavant i força més cap endarrere, i lladrant enrogallat tota l’estona, fins que, al final, es va asseure a una certa distància, panteixant, amb la llengua que li penjava de la boca i aquells ulls tan enormes mig tancats.



A l’Alícia, aquesta li va semblar la millor oportunitat per escapar-se, de manera que s’hi va posar immediatament i va córrer fins que es va trobar molt cansada i sense alè, i fins que va sentir els lladrucs del cadell amortits per la distància.

—I, tot i així, quin cadellet més bonic! —va dir l’Alícia mentre s’estintolava contra un ranuncle per reposar, i es ventava amb una de les fulles—. M’hauria agradat molt d’ensenyar-li a fer coses divertides, si… Si tan sols hagués tingut la mida que em correspon!, òndia! Quasi m’havia oblidat que he de tornar a créixer. A veure: com ho he de fer? Suposo que he de menjar o beure alguna cosa o altra, però el gran problema és què?

Certament que el gran problema era què? L’Alícia va mirar a tot el seu voltant les flors i els brins d’herba, però no va poder veure gaire res que fos apropiat per menjar o beure en aquelles circumstàncies. Hi havia un bolet molt gros a prop seu, més o menys de la seva mida i, després d’haver mirat a sota, i a tots dos costats, i al darrere, se li va ocórrer que també podia mirar a sobre i veure què hi havia.

Es va posar de puntetes i va donar un cop d’ull per sobre del bolet, i els ulls li van topar amb els d’un gran erugot blau que hi estava assegut amb els braços plegats, fumant tranquil·lament amb una pipa turca, sense prestar-li cap atenció, ni a ella ni a res.





V. El consell d’un Erugot


L’Erugot i l’Alícia es van mirar en silenci, durant una estona. Finalment l’Erugot es va treure la pipa turca de la boca i se li va adreçar amb una veu esllanguida i endormiscada.



—I tu, qui ets? —va dir l’Erugot.

Això no era gaire engrescador per començar una conversa. L’Alícia va respondre amb una certa timidesa:

—Doncs, jo… En realitat, ara en aquest moment, no ho sé ben bé, senyor. Sé qui era aquest matí quan m’he despertat, però em sembla que d’aleshores ençà m’he transformat unes quantes vegades.

—Què vols dir amb això? —va dir l’Erugot—. Explica’t.

—No em puc explicar, senyor; ho lamento —va dir l’Alícia—; perquè jo ja no sóc jo mateixa, ho entén?

—No entenc res —va dir l’Erugot.

—Lamento no poder-ho dir més clar —va replicar l’Alícia molt educadament—; perquè, per començar, ni jo mateixa no ho puc entendre; i tenir tantes mides diferents en un sol dia és molt desconcertant.

—No ho és gens —va dir l’Erugot.

—Bé, potser no s’hi ha trobat mai, encara —va dir l’Alícia—; però quan es converteixi en una crisàlide (i algun dia li passarà, això, sap?), i després en una papallona, segur que ho trobarà una mica estrany.

—Gens ni mica —va dir l’Erugot.

—Bé, potser vostè s’ho mira d’una altra manera —va dir l’Alícia—; però jo sí que ho trobaria estrany, si em passés a mi.

—A tu? —va dir l’Erugot en un to de menyspreu—. I tu, qui ets?

Cosa que els va portar al començament de la conversa. L’Alícia es va sentir una mica irritada per les curtes respostes de l’Erugot; i es va redreçar i va dir greument:

—Em sembla que és vostè qui m’hauria de dir qui és.

—Per què? —va dir l’Erugot.

Una altra pregunta problemàtica, i, com que l’Alícia no podia trobar-hi una bona resposta i l’Erugot semblava trobar-se d’un mal humor molt desagradable, es va girar per anar-se’n.

—Torna! —li va cridar l’Erugot—. T’he de dir una cosa molt important!

Com que això sí que semblava prometedor, l’Alícia es va tornar a girar.

—Modera el teu mal geni —va dir l’Erugot.

—Això és tot? —va dir l’Alícia, empassant-se el furor tan bé com va poder.

—No —va dir l’Erugot.

L’Alícia va pensar que era millor esperar-se, perquè no tenia res més a fer, i, després de tot, potser li diria alguna cosa que valdria la pena d’escoltar. Durant alguns minuts, l’Erugot va continuar traient fum sense parlar, però finalment va desplegar els braços, es va treure la pipa de la boca i va dir:

—Així, doncs, et penses que t’has transformat, oi?

—Em sembla que sí, senyor —va dir l’Alícia—; no recordo les coses de la mateixa manera que abans, i no conservo la mateixa alçada durant més de deu minuts seguits!

—Quines són les coses que no pots recordar? —va dir l’Erugot.

—Bé, he provat de recitar allò de «Què fa el petit cocodril?» i les paraules em sortien canviades —va respondre l’Alícia amb una veu melangiosa.

—Recita «Sou vell, Pare Guillem» —va dir l’Erugot.

L’Alícia va plegar els braços i va començar:

«Sou vell, pare Guillem», el jove li va dir.

«Teniu els cabells blancs, i jo ja sé

que feu sovint la vertical en el jardí.

Als vostres anys, creieu que això està bé?».





«De jove», va dir el pare, com a resposta al fill,

«em creia que el cervell se’n ressentia,

però ara que sé que no hi ha cap perill,

la faig sovint, sovint, i amb alegria».

«Sou vell», li va dir el fill, «tal com he dit abans;

i a més a més esteu molt i molt gras

i feu els salts mortals enrere i sense mans.

No és això propi d’un cervell escàs?».





«De jove», va dir el pare, «m’untava, amb uns ungüents

molt bons, totes les quatre extremitats,

i, d’ençà d’aleshores, em són obedients

per fer aquests salts i altres barbaritats».

«Sou vell, i diu que els vells tenen la barra fluixa

i els costa molt i molt de rosegar,

però vós mastegueu les oques, pit i cuixa,

ossos i bec, i sense reposar».





«De jove vaig estudiar per advocat,

i el constant discutir amb la meva dona

m’ha fet la barra forta i el queix agosarat.

Tinc, doncs, una mandíbula molt bona».

«Sou vell», li va dir el jove, «i sé que no s’estila

que els vells conservin gaire bona vista;

i vós sabeu tenir sobre el nas una anguila.

Com és que sou tan bon equilibrista?».





«T’he respost tres preguntes, i ja estic nerviós

de fer el pallús i de ballar el teu ball»,

va dir el pare Guillem. «I escolta, toca el dos

O d’una guitza et tiro escala avall».[2]



—No l’has pas dit bé —va fer l’Erugot.

—Em temo que ben bé del tot, no —va dir l’Alícia tímidament—. Algunes paraules se m’han canviat de lloc.

—L’has dit malament des del principi fins al final —va dir l’Erugot taxativament. I hi va haver uns minuts de silenci.

L’Erugot va ser el primer de tornar a parlar.

—Quina alçada t’agradaria tenir? —li va preguntar.

—No tinc pas una preferència concreta, pel que fa a l’alçada —va replicar l’Alícia immediatament—; l’única cosa que no m’agrada és canviar tan sovint, sap?

—No, no ho sé —va dir l’Erugot.

L’Alícia no va dir res. Mai no l’havien contradit tant en tota la seva vida, i va experimentar que estava a punt de perdre la calma.

—Estàs satisfeta, com ets ara? —va dir l’Erugot.

—Bé, m’agradaria ser una miqueta més gran, senyor, si no li sap greu —va dir l’Alícia—; tres polzades és una alçada tan miserable!

—És una alçada que està molt bé —va dir l’Erugot enfadat, redreçant-se tant com va poder mentre parlava (feia exactament tres polzades).

—Però no hi estic acostumada! —va insistir la pobra Alícia en un to llastimós. I va pensar: «Tant de bo els animalots no s’ofenguessin tan fàcilment!».

—Ja t’hi acostumaràs amb el temps —va dir l’Erugot, i es va posar la pipa turca a la boca i va tornar a fumar.

Aquesta vegada, l’Alícia va esperar pacientment fins que ell es decidís a dir alguna cosa. Al cap d’un minut o dos, l’Erugot es va treure la pipa turca de la boca, va fer un parell de badalls, i es va sacsejar tot ell. Després va baixar del bolet i es va arrossegar fins a l’herba i, mentre ho feia, només va remarcar:

—Un costat et farà més alta i l’altre, més baixa.

«Un costat…, de què? L’altre costat…, de què?», va pensar l’Alícia.

—Del bolet —va dir l’Erugot, com si ella ho hagués preguntat amb veu alta; i en un moment va desaparèixer.

L’Alícia, pensativa, es va estar mirant el bolet durant un minut intentant descobrir quins eren els dos costats i, com que era completament rodó, va trobar que es tractava d’un problema molt difícil de solucionar. De totes maneres, al final, va estirar els braços tant com va poder, i en va arrancar un trosset amb cada mà.

«I ara, quin és quin?», es va dir, i en va menjar una mica del que tenia a la mà dreta per veure quin efecte li feia. Immediatament va sentir un cop violent sota la barbeta, que li havia xocat amb els peus!

Es va espantar molt amb aquest canvi sobtat, però es va adonar que no hi havia temps per perdre, perquè s’estava encongint molt de pressa; de manera que es va posar a menjar el tros de l’altra mà. Tenia la barbeta tan acostada als peus que quasi no podia ni obrir la boca, però al final ho va poder fer, i va aconseguir empassar-se’n una mica del que tenia a la mà esquerra.

—Mira, ja tinc el cap lliure, finalment! —va dir l’Alícia en un to de felicitat que, en un moment, es va transformar en alarma, quan va veure que no hi havia manera de saber on tenia els muscles. L’únic que podia veure, quan mirava cap avall, era una longitud enorme de coll, que semblava dreçar-se com una branca per sobre d’un mar de fulles que s’estenien al lluny per sota seu.

—Què pot ser tota aquesta verdor? —va dir l’Alícia—. I on m’han anat a parar les espatlles? I, ai!, les mans, com és que no les puc veure? —Les movia mentre parlava, però sense cap resultat visible, tret d’un moviment entre les fulles verdes i distants.

Com que no hi havia cap possibilitat d’acostar les mans a la vora del cap, va provar d’ajupir el cap i acostar-lo a les mans, i es va sentir feliç de veure que el coll es vinclava per totes les direccions amb molta facilitat, com si fos una serp. Havia aconseguit doblegar-lo cap avall fent un graciós zig-zag, i anava a submergir-lo entre les fulles, que no eren res més que les capçades dels arbres, sota les quals s’havia anat passejant, quan un xiulet agut la va fer recular de pressa: una gran Coloma li havia volat fins a la cara i li pegava cops violents amb les ales.

—Vibra! —va dir la Coloma amb una veu d’espinguet.

—No ho sóc pas, una vibra! —va dir l’Alícia indignada—: Deixa’m estar!

—Vibra, més que vibra! —li va repetir la Coloma, però en un to més amortit, i va afegir amb una mena de sanglot—: Ho he provat tot, però no hi ha res que els agradi.

—No tinc ni idea del que em parles —va dir l’Alícia.

—He provat les arrels dels arbres, i he provat els marges dels rius, i he provat les tanques de jardí —va continuar la Coloma sense fer-li cas—; però aquestes vibres! No hi ha res que els agradi!

L’Alícia estava cada vegada més desconcertada, però va pensar que parlar no serviria de res fins que la Coloma hagués acabat.

—Com si no tingués prou feina a covar els ous —va dir la Coloma—, que encara els he de vigilar dia i nit contra les serps. Ja fa tres setmanes que no puc ni aclucar els ulls!

—Em sap greu que t’hagin molestat —va dir l’Alícia, que ja començava a entendre el sentit de les seves paraules.

—I just quan m’havia posat sobre l’arbre més alt del bosc —va continuar la Coloma, alçant la veu fins a convertir-la en un espinguet— i pensava que finalment me n’havia deslliurat, ara resulta que vénen recargolant-se des del cel! Ecs, vibra!

—Però si ja t’ho he dit que no sóc cap serp! —va dir l’Alícia—. Sóc una… Sóc una…

—Bé, doncs, què ets? —va dir la Coloma—. Ja veig que et vols inventar alguna cosa!

—Sóc… Sóc una nena petita —va dir l’Alícia amb una certa vacil·lació, perquè recordava el nombre de transformacions que havia experimentat durant el dia.

—Quina història em vols explicar, ara? —va dir la Coloma en un to profund de menyspreu—. He vist moltes nenes petites, durant la meva vida, però mai ni una amb un coll així. No, no! Ets una serp, i, si ho negues, no et servirà de res. Suposo que ara em diràs que no t’has menjat mai cap ou!

—És clar que n’he menjat —va dir l’Alícia, que sempre deia la veritat—; però les nenes petites mengen ous, igual que les serps, saps?

—No m’ho crec —va dir la Coloma—; però, si ho fan, doncs bé, són igual que les serps; i això és tot el que et puc dir.

Aquesta era una idea tan nova per a l’Alícia que es va estar un o dos minuts sense dir res, cosa que va donar a la Coloma l’oportunitat d’afegir:

—Segur que busques ous; ho sé perfectament, i què m’importa a mi que siguis una nena petita o una serp?

—A mi sí que m’importa, i molt! —es va afanyar a dir l’Alícia—. Però la veritat és que no busco ous; i, si en busqués, no voldria pas els teus: no m’agraden els ous crus.

—Doncs així, vés-te’n d’aquí! —va dir la Coloma en un to enfadat, mentre tornava al seu niu. L’Alícia es va aclofar entre els arbres tan bé com va poder, perquè el coll se li entortolligava entre les branques i, de tant en tant, s’havia d’aturar per desentortolligar-lo. Al cap d’una estona es va recordar que encara guardava trossets de bolet a les mans, i es va posar a la feina amb molt de compte, mossegant-ne primer un i després un altre, i a vegades creixia i a vegades minvava, fins que va aconseguir tornar a tenir la seva alçada habitual.

Feia tant de temps que no tenia la seva alçada que, de primer, es va sentir estranya, però, al cap d’uns minuts, s’hi va acostumar, i va començar a parlar amb si mateixa, com tenia per costum.

—Mira, ja tinc mitja feina feta! Que estranys que són, tots aquests canvis! Mai no acabo de saber en què em convertiré d’un minut a l’altre! De totes maneres, ja torno a tenir la meva alçada. Ja només em falta entrar en aquell jardí tan bonic. Com es deu poder fer, això? —Mentre deia aquestes paraules, va arribar sobtadament a una esplanada amb una casa que tenia quatre peus d’alçada. «Sigui qui sigui que visqui aquí», va pensar l’Alícia, «no quedaria bé que m’hi acostés amb la meva alçada: els espantaria de mala manera!». Així, doncs, va tornar a mossegar el trosset de bolet que tenia a la mà dreta, i no es va aventurar a acostar-se a la casa fins que no va quedar reduïda a una alçada de nou polzades.





VI. Porc i pebre


Durant un o dos minuts, es va quedar mirant la casa preguntant-se què havia de fer, quan, de cop i volta, un lacai amb lliurea va arribar del bosc corrent (l’Alícia va pensar que era un lacai perquè portava lliurea, ja que, jutjant només per la cara, l’hauria anomenat peix) i va trucar a la porta amb els nusos dels dits. Va obrir un altre lacai amb lliurea, de cara rodona i uns ulls grossos com els d’una granota, i l’Alícia va notar que els dos lacais duien els cabells empolvorats i amb uns rínxols que els cobrien tot el cap. Va sentir una gran curiositat per saber a què treia cap, tot allò, i va sortir una mica del bosc per poder escoltar.

El Lacai-Peix va començar per treure’s de sota el braç una carta molt gran, quasi tan gran com ell mateix, i la va donar a l’altre dient en to solemne:

—Per a la Duquessa. Una invitació de la Reina per anar a jugar al croquet.

El Lacai-Granota va repetir en el mateix to solemne i només canviant una mica l’ordre de les paraules:

—De part de la Reina. Una invitació per anar a jugar al croquet.



Després, tots dos van fer-se una gran reverència, i els rínxols se’ls van enredar. A l’Alícia, això la va fer riure tant que va haver de tornar al bosc corrent per por que no la sentissin i, quan va tornar a espiar el Lacai-Peix, ja se n’havia anat, i l’altre seia a terra, prop de la porta, amb els ulls estúpidament badats en direcció al cel.

L’Alícia va anar temorosa cap a la porta i va trucar.

—No té cap mena de sentit, això de trucar —va dir el Lacai—, i això per dues raons. Primera: perquè jo estic al mateix costat de la porta que tu. Segona: a dintre fan tant de soroll que és impossible que ningú et senti. —I realment, a dintre, hi havia un soroll extraordinari, udols i esternuts constants i, de tant en tant, un gran terrabastall, com si s’hagués trencat en mil trossos un plat o una olla.

—Doncs, què he de fer, sisplau —va dir l’Alícia—, per entrar a dintre?

—Trucar potser tindria sentit —va continuar el Lacai sense fer-li gaire cas— si la porta estigués entre nosaltres dos. Per exemple, si tu fossis a dintre, podries trucar, i jo et podria deixar sortir. —Tota l’estona que anava parlant es va estar mirant el cel, i això, a l’Alícia, li va semblar de molt mala educació. «Però potser no ho pot evitar», es va dir, «perquè gairebé té els ulls a sobre del front! Però, com a mínim, podria respondre les preguntes que li faig».

—Què he de fer per entrar? —va repetir en veu alta.

—Jo seuré aquí —va replicar el Lacai—. Fins demà.

En aquell moment es va obrir la porta de la casa, i una plata enorme va sortir volant, directe a la cara del Lacai. Li va passar a frec de nas i es va esmicolar contra un arbre, darrere seu.

—… O fins demà passat, potser —va continuar dient el Lacai, com si no hagués passat res.

—Què he de fer per entrar? —va preguntar l’Alícia en un to més alt.

—Però, hi has d’entrar o no? —va dir el Lacai—. Aquesta és la primera pregunta que m’hauries de fer, saps?

I el Lacai tenia raó: era aquesta la primera pregunta, només que a l’Alícia no li agradava que li hagués dit això.

—És realment horrorós —va murmurar— veure com discuteixen aquestes criatures. N’hi ha per fer perdre el seny!

El Lacai semblava pensar que aquesta era una bona oportunitat per repetir la seva observació, amb variacions.

—Seuré aquí —va dir— de tant en tant, durant dies i dies.

—Però, i jo? Què puc fer, jo? —va dir l’Alícia.

—El que vulguis —va dir el Lacai, i es va posar a xiular.

—Oh, no serveix de res, parlar amb aquest —va dir l’Alícia desesperada—. És un perfecte idiota! —I va obrir la porta i va entrar a dintre.

La porta donava directament a una gran cuina, que estava plena de fum d’un cap a l’altre. La Duquessa seia allí al mig, en un tamboret de tres potes amb una criatura als braços; la cuinera, inclinada sobre els fogons, remenava una gran caldera que semblava plena de sopa.



—És evident que hi ha massa pebre en aquesta sopa! —va dir l’Alícia, tan aviat com va deixar d’esternudar.

Era evident que n’hi havia massa per l’aire; fins i tot la Duquessa esternudava de tant en tant, i la criatura, esternudava i udolava alternativament sense parar ni un instant. Els únics que no esternudaven eren la cuinera i un gat molt gros que seia davant de la llar de foc i que feia un somriure que li anava d’orella a orella.

—Sisplau —va dir l’Alícia una mica temorosa, perquè no estava gaire segura de si li corresponia a ella de parlar primer—, em podria dir per què el seu gat somriu d’aquesta manera?

—Perquè és un gat de Cheshire, aquest és el perquè. Porc!

Va dir l’última paraula amb tanta violència que gairebé va fer saltar l’Alícia, però immediatament després es va adonar que anava adreçada a la criatura i no a ella. Així, doncs, agafant ànims, va continuar:

—No ho sabia que els gats de Cheshire sempre somriguessin, ni tan sols que els gats en general ho poguessin fer.

—Tots ho poden fer —va dir la Duquessa—, i quasi tots ho fan.

—Jo no en conec cap que ho faci —va dir l’Alícia educadament i contenta d’haver entaulat una conversa.

—Tu no saps gaire res —va dir la Duquessa—, i això sí que és un fet.

A l’Alícia no li va agradar gens el to d’aquella observació, i va pensar que valia més canviar de tema de conversa. Mentre intentava de trobar-ne un altre, la cuinera va treure la caldera del foc, i immediatament es va posar a llançar sobre la Duquessa i el nen qualsevol cosa que tingués a l’abast de la mà: primer van ser els burxons; després va seguir una pluja de paelles, plates i plats. La Duquessa feia com si res, fins i tot quan aquests objectes la tocaven, i la criatura udolava tant que era gairebé impossible de saber si els cops li feien mal o no.

—Escolti, faci el favor d’anar més amb compte amb el que fa —va cridar l’Alícia fent salts de terror amunt i avall—. Oh, ara se li endurà aquest nas tan preciós que té —va dir en el moment que un ansat descomunal va passar volant tan a prop del nas de la criatura que gairebé se’l va endur.

—Si tothom es preocupés dels seus assumptes —va dir la Duquessa fent un grunyit ronc—, el món rodaria molt més de pressa.

—Cosa que potser no seria cap avantatge —va dir l’Alícia, molt contenta de tenir l’oportunitat de lluir una mica els seus coneixements—. Pensi només en el que passaria amb el dia i la nit! La terra (sap?) tarda vint-i-quatre hores per executar un gir complet.

—Parlant d’executar —va dir la Duquessa—, que li tallin el cap!

L’Alícia va mirar ansiosa la cuinera per veure si a aquesta se li acudia executar l’ordre, però la cuinera estava ocupada remenant la sopa i semblava que no havia sentit res, de manera que l’Alícia va continuar:

—Vint-i-quatre, em penso; o són només dotze?

—Bah, no m’amoïnis —va dir la Duquessa—; mai no he pogut suportar les matemàtiques! —I amb això va començar a cuidar-se del nen una altra vegada, cantant-li una cançó de bressol, i sacsejant-lo violentament al final de cada vers:

Al nen petit heu d’insultar

i, si esternuda, castanya!

Només ho fa per empipar

i fer-nos venir migranya.

TORNADA

(en la qual intervenen la cuinera i el nen)

Au! Au! Au!





Mentre la Duquessa cantava la segona estrofa de la cançó, sacsejava el nen amunt i avall amb violència, i el pobre petit udolava tant que l’Alícia gairebé ni en va entendre les paraules:

Al nen petit heu de pegar;

si esternuda, bufetada!

Perquè només fa que ensumar

El pebre que tant li agrada![3]

TORNADA

Au! Au! Au!





—Té; bressola’l una mica, si vols! —va dir la Duquessa a l’Alícia al mateix temps que li llançava la criatura—. Jo me n’he d’anar a jugar al croquet amb la Reina —i es va afanyar a fugir de l’habitació. La cuinera li va llançar una paella quan sortia, i de poc que no la toca.

L’Alícia va agafar el nen amb una certa dificultat, perquè la criatura tenia una forma molt estranya i estenia els braços i les cames en totes les direccions, «exactament igual que una estrella de mar», va pensar l’Alícia. La pobra criatura esbufegava com una màquina de vapor i s’anava doblegant i redreçant alternativament, de manera que, durant un o dos minuts, tot el que ella va poder fer va ser tenir-lo agafat.

Tan aviat com va trobar la millor manera de bressolar-lo (que era cargolant-lo en una mena de baga i, després, agafant-lo fort per l’orella dreta i el peu esquerre per evitar que es tornés a desfer), el va portar a l’aire lliure. «Si no m’emporto aquest nen», va pensar l’Alícia, «el mataran en un o dos dies».

—No seria un crim deixar-lo aquí? —Va fer-se aquesta pregunta en veu alta, i el petit, com a resposta, va grunyir (aleshores ja havia acabat d’esternudar)—. No grunyis —va dir l’Alícia—, aquestes no són maneres d’expressar-se.

El nen va tornar a grunyir i l’Alícia li va mirar la cara amb molta ansietat per saber què li passava. No hi havia el més petit dubte que tenia un nas molt arromangat, més semblant a un morro que a un nas de debò; també tenia els ulls exageradament petits per ser un nen. Fet i fet, a l’Alícia no li va agradar gens l’aspecte de la criatura. «Però potser eren només sanglots», va pensar, i li va tornar a mirar els ulls per veure si encara hi tenia llàgrimes.

No, no eren llàgrimes.

—Si t’has de convertir en un porquet, preciós —va dir l’Alícia molt seriosa—, no vull tenir res a veure amb tu. Compte, ara! —La pobra criatura va tornar a sanglotar (o a grunyir: era impossible de distingir una cosa de l’altra) i van continuar tots dos en silenci durant una estona.



L’Alícia començava a pensar: «I ara, què en faré d’aquesta criatura quan arribi a casa?», i el nen va tornar a grunyir d’una manera tan violenta que ella li va observar el rostre una mica alarmada. Aquesta vegada no hi podia haver cap dubte: era ni més ni menys que un porquet, i ella es va adonar que seria molt absurd d’endur-se’l gaire lluny d’allà.

Així, doncs, va posar la criatura a terra i es va sentir molt alleugerida quan el va veure trotar tranquil·lament en direcció al bosc. «Si hagués anat creixent», es va dir, «hauria arribat a ser un nen horrorós, però, en canvi, com a porquet, és bastant bonic, em penso». I va començar a pensar en altres nens i nenes que coneixia, que, com a porquets, quedarien la mar de bé i, mentre es deia: «Si tan sols sabéssim la manera de transformar-los…», es va sobresaltar de veure el Gat de Cheshire assegut a la branca d’un arbre unes iardes més avall. Quan va veure l’Alícia, el Gat només va somriure. Ella va pensar que semblava molt manyac, tot i que tenia unes ungles molt llargues i moltes dents, de manera que va pensar que l’havia de tractar amb respecte.



—Gatet de Cheshire —va començar a dir amb un cert temor, ja que no sabia si li agradaria el nom, però ell va eixamplar una mica més el somriure. «Mira, sembla que li ha agradat», va pensar l’Alícia, i va continuar—: Sisplau, em podries dir quin camí he d’agafar des d’aquí?

—Això depèn molt d’on vulguis arribar —va dir ell.

—M’és força igual… —va replicar l’Alícia.

—Així, doncs, pots agafar el camí que vulguis —va dir el Gat.

—… Mentre vagi a algun lloc —va afegir l’Alícia com a explicació.

—D’això ja en pots estar segura —va dir el Gat—; només cal que caminis una distància prou llarga.

L’Alícia va pensar que això no es podia desmentir, de manera que va fer una altra pregunta:

—Quina mena de gent hi viu per aquí?

—Cap a aquesta direcció —va dir el gat alçant la seva pota dreta—, hi viu un Barreter, i en aquella altra —(movent l’altra pota)—, hi viu una Llebre de Març. Pots visitar el que vulguis: tots dos són bojos.

—Però jo no tinc pas ganes d’estar entre bojos —va observar l’Alícia.

—Oh, no hi pots pas fer res, tu —va dir el Gat—; tots som bojos, aquí: jo sóc boig i tu ets boja.

—Com ho saps, que sóc boja? —va dir l’Alícia.

—Segur que ho ets; si no, no hauries pas vingut aquí.

L’Alícia va pensar que això no era pas cap demostració, però va continuar parlant:

—I tu, com ho saps que ets boig?

—Per començar —va dir el Gat—, has de convenir que un gos no és un boig.

—Suposo que no —va dir l’Alícia.

—Bé, doncs —va continuar el Gat—, ja saps que un gos rondina quan està enfadat i remena la cua quan està content Doncs jo rondino quan estic content i moc la cua quan estic enfadat. Així, doncs: sóc boig.

—Jo en dic «roncar» i no pas «rondinar» —va dir l’Alícia.

—Digue’n com vulguis —va dir el Gat—. Que vas a jugar al croquet amb la Reina, avui?

—M’agradaria molt —va dir l’Alícia—, però encara no m’hi han convidat.

—Doncs ja m’hi veuràs —va dir el Gat, i després va desaparèixer.

L’Alícia no es va sorprendre gaire d’això, de tan acostumada com estava que passessin coses estranyes. I mentre mirava cap al lloc on hi havia hagut el Gat, aquest va tornar a aparèixer.

—Per cert, què se n’ha fet de la criatura? —va dir el Gat—. Ja quasi m’havia oblidat de preguntar-t’ho.

—S’ha convertit en un porc —va dir l’Alícia sense immutar-se, com si el retorn del Gat hagués estat la cosa més natural del món.

—Ja m’ho pensava que ho faria —va dir el Gat, i va tornar a desaparèixer.

L’Alícia es va esperar una mica, mig desitjant tornar-lo a veure, però no va reaparèixer; i, després d’un o dos minuts, es va posar a caminar en la direcció on el Gat li havia dit que vivia la Llebre de Març. «De barreters, ja n’he vist alguns», es deia; «la Llebre de Març, en canvi, serà molt més interessant i, com que som al mes de maig, no deurà pas estar boja del tot, almenys no tan boja com al mes de març». Mentre deia això, va mirar enlaire i allí hi tornava a haver el Gat, assegut a la branca d’un arbre.

—Has dit «porc» o «corc»? —va dir el Gat.

—He dit «porc» —va replicar l’Alícia—; i t’agrairia que no apareguessis i desapareguessis tan sobtadament; em fas rodar el cap.

—Molt bé —va dir el Gat, i aquesta vegada va desaparèixer molt a poc a poc, començant pel final de la cua i acabant amb el somriure, que encara es podia veure després que la resta del Gat s’hagués fos.



«Òndia! He vist moltes vegades un gat sense un somriure», va pensar l’Alícia, «però un somriure sense gat! Això és la cosa més curiosa que he vist a la meva vida!».

Encara no havia caminat gaire que ja va veure la casa de la Llebre de Març. Va pensar que devia ser aquella, perquè les xemeneies tenien forma d’orelles i la teulada estava recoberta de pells. Era una casa tan gran que, abans d’acostar-s’hi, va mossegar un trosset del bolet de la mà esquerra i va créixer més o menys dos peus. Tot i així, s’hi va encaminar una mica temorosa, dient-se: «Imagina’t que, al cap i a la fi, fos una boja arravatada! Gairebé que hauria preferit anar a veure el Barreter, en lloc d’ella».





VII. Una festa de folls prenent el te


Hi havia una taula parada sota un arbre al davant de la casa, i la Llebre de Març i el Barreter hi prenien el te. Un Liró estava assegut al mig d’ells dos, dormint profundament, i aquests dos el feien servir de coixí per reposar-hi els colzes, i parlaven damunt del cap del Liró. «Que incòmode!», va pensar l’Alícia, «però, com que dorm, li deu ser igual».

La taula era grossa, però tots tres estaven apilonats en un extrem.

—No hi ha lloc! No hi ha lloc! —van exclamar quan van veure venir l’Alícia.

—N’hi ha de sobres! —va dir l’Alícia indignada, i es va asseure en una gran butaca del final de la taula.

—Beu una mica de vi —va dir la Llebre de Març en un to encoratjador.

L’Alícia va mirar al voltant de la taula, però no hi havia res més que te.

—No en veig gens, de vi —va observar.

—És que no n’hi ha gens —va dir la Llebre de Març.

—Doncs no és de gaire bona educació d’oferir-me’n —va dir l’Alícia enfadada.

—Tampoc és de gaire bona educació d’asseure’s sense haver estat convidada —va dir la Llebre de Març.

—No sabia que fos només vostra, aquesta taula —va dir l’Alícia—; està parada perquè n’hi seguin molts més que tres.

—T’has de tallar els cabells —va dir el Barreter. S’havia estat mirant l’Alícia durant una estona amb gran curiositat, i això va ser el primer que li va dir.

—Hauries d’aprendre a no fer observacions personals —va dir l’Alícia amb una certa severitat—: és de mala educació.

El Barreter va fer uns ulls com unes taronges després d’haver sentit això, però l’única cosa que va dir va ser:

—Per què un corb s’assembla a un escriptori?

«Mira, ara sí que ens divertirem una mica!», va pensar l’Alícia. «M’agrada que hagin començat a dir endevinalles». I va afegir-hi en veu alta:

—Em sembla que, aquesta, la puc endevinar.

—Vols dir que et penses que pots trobar la resposta adequada? —va dir la Llebre de Març.

—Exactament —va dir l’Alícia.

—Doncs, aleshores, hauries de dir el que penses —va continuar la Llebre de Març.

—Ja ho faig —va replicar l’Alícia al moment—. Almenys… Almenys penso el que diré, que vol dir el mateix, no?

—De cap manera! —va dir el Barreter—. Amb el mateix argument podries dir que «Veig el que menjo» és el mateix que dir «Menjo el que veig»!

—I igualment podries dir —va afegir la Llebre de Març— que «M’agrada el que em donen» és el mateix que dir «Em donen el que m’agrada»!

—I igualment podries dir —va afegir el Liró que semblava parlar quan dormia— que «Respiro quan dormo» és el mateix que dir «Dormo quan respiro»!

—En el teu cas, sí que vol dir el mateix —va dir el Barreter, i aquí es va acabar la conversa, i el grup es va estar en silenci durant un minut, mentre l’Alícia anava pensant tot el que podia recordar sobre corbs i escriptoris, que no era pas gaire.



El Barreter va ser el primer a trencar el silenci.

—Quin dia del mes som? —va dir, girant-se cap a l’Alícia. S’havia tret un rellotge de la butxaca i se l’estava mirant amb inquietud, i el sacsejava de tant en tant, i després se’l posava a l’orella.

L’Alícia va pensar una mica i va dir:

—El quatre.

—T’has equivocat de dos dies! —va dir sospirant el Barreter—. Ja et vaig dir que la mantega no aniria bé per reparar-lo —va afegir mirant-se la Llebre de Març amb indignació.

—Era mantega de la millor qualitat —va respondre, compungida, la Llebre de Març.

—Sí, però hi devien caure algunes engrunes de pa —va rondinar el Barreter—. No la hi havies d’haver posat amb el ganivet de tallar el pa.

La Llebre de Març va agafar el rellotge i se’l va mirar amb una trista preocupació. Després el va ficar a dintre de la seva tassa de te i se’l va tornar a mirar, però no se li va acudir res millor que l’observació que havia fet abans:

—Era mantega de la millor qualitat, saps?

L’Alícia ho havia observat mirant amb una certa curiositat per sobre l’espatlla de la Llebre.

—Quin rellotge més estrany! —va remarcar—. Diu el dia del mes, però no diu l’hora que és!

—Per què l’hauria de dir? —va murmurar el Barreter—. Que et diu quin any és, el teu rellotge?

—És clar que no —va replicar l’Alícia immediatament—; però això és perquè el mateix any dura molt de temps.

—Que és justament el mateix que el meu —va dir el Barreter.

L’Alícia es va sentir terriblement confosa. No semblava pas que la frase del Barreter tingués cap sentit i, tanmateix, era ben correcta.

—No t’acabo d’entendre —va dir, amb tota la bona educació de què va ser capaç.

—El Liró ja torna a dormir —va dir el Barreter, i li va tirar una mica de te calent al nas.

El Liró va sacsejar el cap amb impaciència i, sense obrir els ulls, va dir:

—I tant, i tant; això era justament el que anava a dir jo.

—Has resolt l’endevinalla? —va dir el Barreter tornant-se a girar cap a l’Alícia.

—No; em rendeixo —va replicar l’Alícia—. Quina és la solució?

—No en tinc ni idea —va dir el Barreter.

—Ni jo tampoc —va dir la Llebre de Març.

L’Alícia va sospirar avorrida.

—Em sembla que, en lloc de matar el temps dient endevinalles sense solució —va dir—, l’hauríeu d’aprofitar més.

—Si coneguessis el Temps tan bé com jo —va dir el Barreter—, no parlaries de «matar-lo». El Temps és una persona, i les persones no es «maten».

—No t’entenc —va dir l’Alícia.

—És obvi que no! —va dir el Barreter sacsejant el cap amb menyspreu—. Estic segur que mai no hi has parlat, amb el Temps.

—Potser no —va replicar l’Alícia cautament—; però, a les classes de música, m’han ensenyat a marcar el temps.

—Ah! Això ho explica tot —va dir el Barreter—. El Temps no suporta que el marquin. Mira: si hi tinguessis bones relacions, ell faria quasi tot el que tu volguessis amb el rellotge. Per exemple: imagina’t que són les nou del matí, just abans de començar les classes; doncs només li hauries d’insinuar alguna cosa i, en un tres i no res, el rellotge et diria que són dos quarts de dues, l’hora de dinar!

(«Tant de bo fos així!», va murmurar la Llebre de Març).

—Seria fenomenal, de veritat —va dir l’Alícia pensativa—. Però, després, encara no m’hauria vingut la gana, saps?

—Al començament, potser no, però podries mantenir el rellotge a dos quarts de dues tant de temps com volguessis.

—Ho fas així, tu? —va preguntar l’Alícia.

El Barreter va sacsejar el cap amb tristesa.

—No, jo no! —va replicar—. Ens vam barallar el març passat, just abans que aquesta es tornés boja, saps? —(I amb la cullereta va assenyalar la Llebre de Març)—. Va ser en el gran concert que va donar la Reina dels Cors, i jo havia de cantar:

Brilla, brilla, ratpenat!

No sé pas què t’ha passat.





»Potser la saps, aquesta cançó.

—N’he sentit una de semblant —va dir l’Alícia.

—Encara continua, saps? —va dir el Barreter—. Fa així:

Vola enlaire, cap al cel,

tal com vola un pot de mel

brilla, brilla…



En aquell moment el Liró es va sacsejar i va començar a cantar sense despertar-se: «Brilla, brilla, brilla, brilla…». I va continuar així durant tanta estona que el van haver de punxar perquè callés.

—Bé, encara no havia acabat la primera estrofa —va dir el Barreter—, quan la Reina va fer un bot i va dir bramant: «Està matant el temps! Que li tallin el cap!».

—Quina salvatjada més horrible —va exclamar l’Alícia.

—I d’ençà d’aleshores —va anar dient el Barreter en un to adolorit—, el Temps no fa mai res del que li demano. Ara sempre són les sis.

A l’Alícia se li va ocórrer una idea brillant.

—És per això que la taula sempre està parada per prendre el te? —va preguntar.

—Exactament —va dir el Barreter sospirant—. Sempre és l’hora del te, i mai no tenim temps de rentar res entre un te i l’altre.

—Així, doncs, us aneu canviant de cadira cada vegada, no?

—Exactament —va dir el Barreter—, a mesura que anem fent servir els plats i les tasses.

—Però, què passa quan arribeu al mateix lloc del començament? —es va aventurar a preguntar l’Alícia.

—I si canviéssim de conversa? —va interrompre la Llebre de Març—. Ja m’estic cansant d’aquest tema. Proposo que la senyoreta ens expliqui un conte.

—Em temo que no en sé ni un —va dir l’Alícia alarmada davant d’aquella proposta.

—Doncs que ho faci el Liró! —van dir tots dos cridant—. Desperta’t, Liró! —I el van punxar pels dos costats alhora.

El Liró va anar obrint a poc a poc els ulls.

—No dormia pas —va dir amb una veu ronca i feble—; he sentit tot el que estàveu dient, amics.

—Explica’ns un conte! —va dir la Llebre de Març.

—Sí, sisplau —va demanar l’Alícia.

—I afanya-t’hi —va afegir la Llebre—, o t’adormiràs abans de començar.

—Hi havia una vegada tres germanes petites —va començar el Liró immediatament—: es deien Elsie, Laci i Tillie, i vivien al fons d’un pou…

—I de què vivien? —va preguntar l’Alícia, que sempre havia estat interessada en les qüestions del menjar i el beure.

—Menjaven melassa —va dir el Liró, després de pensar-hi un o dos minuts.

—És impossible, saps? —va dir l’Alícia amb gentilesa—. S’haurien posat malaltes.

—Ja ho estaven —va dir el Liró—; estaven molt malaltes.

L’Alícia intentava imaginar-se com devia ser aquella manera tan extraordinària de viure, però això la desconcertava tant que va continuar dient:

—Però, per què vivien al fons d’un pou?

—Pren una mica més de te —va dir amb fermesa la Llebre de Març a l’Alícia.

—Però si encara no n’he pres gens —va replicar l’Alícia en un to ofès—. Per tant, no en puc pas prendre més.

—El que vols dir és que no en pots prendre menys —va dir el Barreter—: és molt fàcil prendre més que res.

—Ningú t’ha demanat l’opinió —va dir l’Alícia.

—I ara, qui és que fa observacions personals? —va preguntar la Llebre amb aire de triomf.

L’Alícia no sabia gaire què respondre-li, de manera que es va posar una mica de te i pa amb mantega i, després, es va adreçar al Liró i li va tornar a preguntar:

—Per què vivien al fons d’un pou?

El Liró es va tornar a prendre un o dos minuts per pensar-hi i després va dir:

—Era un pou de melassa.

—D’això, no n’hi ha! —L’Alícia començava a enfadar-se molt, però el Barreter i la Llebre de Març van fer:

—Xsst! Xsst!

I el Liró va observar, fent mala cara:

—Si no et comportes amb educació, val més que l’acabis tu, la història.

—No, sisplau, continua! —va dir l’Alícia penedida—. Ja no t’interrompré més. Admeto que n’hi hagi un.

—Un, és clar! —va dir el Liró indignat, però va consentir a continuar—: Així, doncs, aquestes germanes petites…, aprenien a extreure, sabeu?

—I què extreien? —va dir l’Alícia, que ja s’havia oblidat de la promesa que havia fet.

—Melassa —va dir el Liró, aquesta vegada sense pensar-s’hi gens.

—Vull una tassa neta —va interrompre la Llebre—: fem-nos un lloc més enllà.

Va canviar de cadira mentre parlava, i el Liró el va seguir; la Llebre de Març es va asseure al lloc del Liró, i l’Alícia, molt contra la seva voluntat, es va asseure al lloc de la Llebre de Març. El Barreter va ser l’únic que hi va sortir guanyant, amb el canvi; i l’Alícia es va trobar molt pitjor que abans, ja que la Llebre de Març havia vessat el gerro de la llet en el plat.

L’Alícia no volia tornar a ofendre el Liró, de manera que va començar a parlar amb molta cautela:

—És que no ho entenc. D’on extreien la melassa?

—Si pots extreure aigua d’un pou d’aigua —va dir el Barreter—, em penso que també pots extreure melassa d’un pou de melassa, no és així, estúpida?

—Però si eren a dintre del pou! —va dir l’Alícia al Liró, fent com si no hagués sentit l’insult que li acabava d’etzibar.

—És clar que hi eren —va dir el Liró—, i ben endins.

La resposta va deixar l’Alícia tan confosa, que el Liró va poder explicar el conte sense interrupcions.

—I al mateix temps que anaven extraient també dibuixaven —anava dient el Liró badallant i fregant-se els ulls, perquè cada vegada tenia més son—; dibuixaven tota mena de coses que comencen amb M.

—Amb M? —va dir l’Alícia.

—I per què no? —va dir la Llebre de Març.

L’Alícia va guardar silenci.

El Liró, aleshores, ja havia tancat els ulls i estava a punt d’adormir-se, però, quan el Barreter el va punxar, es va despertar amb un petit xisclet i va continuar:

—… Tot allò que comença amb M, com maquinetes de fer punta al llapis, mitjons, musclos, memòria i moltíssimes massa. Ja sabeu que, de certes coses, n’hi ha «moltíssimes massa». No n’heu vist mai de «moltíssima massa»?

—Doncs mira, ara que ho preguntes —va dir l’Alícia molt desconcertada—, em penso que no.

—Doncs, així, no hauries de parlar —va dir el Barreter.

Aquest detall de mala educació era més del que l’Alícia podia suportar. Es va alçar molt disgustada i se’n va anar. El Liró es va adormir immediatament, i cap dels altres dos no s’hi va fixar, tot i que ella va mirar dues o tres vegades enrere, mig esperant que la cridessin. L’última vegada que ho va fer, els va veure intentant posar el Liró a dintre de la tetera.



—Passi el que passi, aquí no hi tornaré més! —va dir l’Alícia mentre s’encaminava cap al bosc—. És el te més estúpid que he vist en tota la meva vida!

Just després d’haver dit això, es va adonar que un dels arbres tenia una porta que donava al seu interior. «Això és molt curiós!», va pensar. «Però avui tot és curiós. Em sembla que val la pena entrar-hi». I hi va entrar.

Es va trobar una altra vegada a la gran sala i a la vora d’aquella tauleta de cristall. «Aquesta vegada me’n sortiré més bé», es va dir, i va començar per agafar la claueta d’or i obrir la porta que donava al jardí. Després es va posar a mossegar el bolet (n’havia guardat un trosset a la butxaca) fins que va tenir més o menys un peu d’alçada. Després va agafar el passadís estret i finalment va arribar a aquell jardí tan bonic, entre uns llits de flors brillants i frescos brolladors.





VIII. El camp de croquet de la Reina


A l’entrada del jardí hi havia un gran roser; les roses que hi creixien eren blanques, però hi havia tres jardiners atrafegats que les anaven pintant de vermell. L’Alícia va pensar que això era una cosa molt curiosa, i s’hi va acostar per observar-los i, quan va haver arribat a prop d’ells, va sentir-ne un que deia:

—Vés amb compte, Cinc! No m’esquitxis així de pintura!

—No ho he pas fet expressament —va dir en Cinc en un to sorrut—; en Set m’ha donat un cop al braç.



I després en Set se’l va mirar i va dir:

—Exacte, Cinc! Sempre donant la culpa als altres!

—Val més que callis! —va dir en Cinc—. Ahir mateix vaig sentir dir a la Reina que et mereixeries que et tallessin el cap!

—Per què? —va dir el que havia parlat primer.

—No n’has de fer res, Dos! —va dir en Set.

—I tant que n’ha de fer! —va dir en Cinc—. Ja l’hi diré jo, el perquè: va ser per haver portat al cuiner arrels de tulipes en lloc de cebes.

En Set va llançar el pinzell a terra i va començar a dir: «Bé, de totes les injustícies…», quan per atzar es va fixar en l’Alícia, que se’ls estava mirant, i de sobte va deixar de parlar: els altres també van mirar al seu voltant i tots van fer una reverència.

—Em podríeu dir —va preguntar l’Alícia una mica temorosa— per què pinteu les roses de color vermell?

En Cinc i en Set no van dir res, sinó que van mirar en Dos, que va dir en veu baixa:

—Bé, el fet és que, sap, senyoreta? Aquí hi havia d’haver un roser de flors vermelles i, per error, n’hi vam posar un de roses blanques; i, si la Reina se n’adonés, ens tallaria el cap a tots. És per això, senyoreta, que fem tot el que podem abans que ella arribi. —En aquell moment, en Cinc, que havia estat vigilant amb ànsia l’altra banda del jardí, va cridar:

—La Reina! La Reina! —I immediatament els tres jardiners es van estirar de bocaterrosa. Se sentia un soroll de molts passos, i l’Alícia va mirar al seu voltant, amb moltes ganes de veure la Reina.

Primer van aparèixer deu soldats que portaven un garrot cada un; aquests tenien la mateixa forma que els jardiners, oblongs i plans, amb els peus i les mans als angles; després, deu cortesans; aquests anaven abillats amb diamants, i anaven de dos en dos, com els soldats. Després d’aquests, van arribar els nens de la família reial; n’hi havia deu, i aquests petits saltaven contents donant-se la mà de dos en dos. Després van venir els convidats, principalment reis i reines, i, entre ella l’Alícia hi va reconèixer el Conill Blanc, que parlava d’una manera apressada i nerviosa, somrient a tot el que es deia. Li va passar pel davant sense reconèixer-la. Després venia la Sota de Cors, que portava la corona del Rei sobre un coixí de vellut vermell; i al final d’aquesta gran comitiva, hi havia EL REI I LA REINA DE CORS.

L’Alícia dubtava molt si s’havia d’estirar de bocaterrosa com els jardiners, però no recordava haver sentit mai cap regla de protocol com aquesta. «I a més a més, equina utilitat tindria una processó», va pensar, «si la gent estigués de boca a terra, sense poder veure res?».

Quan la processó va passar per davant de l’Alícia, tots es van aturar, i la Reina va dir amb severitat:

—Qui és aquesta? —Ho va dir a la Sota de Cors, que només es va inclinar amb un somriure als llavis.

—Idiota! —va dir la Reina, sacsejant el cap amb impaciència; i girant-se cap a l’Alícia, va continuar—: Com et dius, nena?

—Em dic Alícia, per servir la Vostra Majestat —va dir ella educadament, però va afegir per si mateixa: «Al cap i a la fi, tots ells no són sinó un joc de cartes. Per què hauria de tenir por?».

—I aquests, qui són? —va dir la Reina assenyalant els tres jardiners que estaven ajaguts al voltant del roser; perquè, sabeu?, com que estaven de bocaterrosa i els dibuixos del dors eren idèntics, la Reina no podia saber si eren jardiners, soldats, cortesans o tres fills seus.

—I com ho puc saber, jo? —va dir l’Alícia sorpresa de la seva valentia—. No és pas assumpte meu.

La Reina es va tornar vermella de fúria, i, després de travessar-la amb la mirada, com si fos una bèstia salvatge, va xisclar:

—Que li tallin el cap! Que li ta…



—Quina bestiesa! —va dir l’Alícia en veu alta i decidida, i la Reina es va quedar sense parla.

El Rei li va posar la mà sobre el braç i li va dir tímidament:

—Considera, estimada, que només és una criatura.

La Reina es va apartar enfadada del seu costat i va dir a la Sota:

—Gira’ls!

La Sota ho va fer, molt a poc a poc, amb un peu.

—Alceu-vos! —va dir la Reina amb una veu d’espinguet voluminós, i els tres jardiners es van alçar d’un salt i van començar a fer reverències al Rei, a la Reina, als fills reials i a tots els altres.

—Prou d’aquest color! —va dir cridant la Reina—. Em feu rodar el cap. —I després, girant-se cap al roser, va continuar—: Què heu fet aquí?

—Amb el permís de la Vostra Majestat —va dir en Dos en un to molt humil i agenollant-se mentre parlava—: Intentàvem…

—Ja ho veig! —va dir la Reina, que, mentrestant, havia examinat les roses—. Que els tallin el cap! —I la processó va tornar a tirar endavant. Tres soldats es van quedar enrere per executar els tres malaurats jardiners, que van córrer fins al costat de l’Alícia buscant protecció.

—No permetré que ningú us talli el cap! —va dir l’Alícia, i els va posar a dintre d’un gran test que hi havia allà a la vora. Els tres soldats, durant un o dos minuts, van anar d’una banda a una altra, buscant-los, i després, van marxar darrere de la comitiva.

—Ja els heu tallat els caps? —va preguntar la Reina cridant.

—Els caps ja han desaparegut, amb el permís de la Vostra Majestat! —van respondre els soldats en veu alta.

—Molt bé! —va vociferar la Reina—. Sabeu jugar al croquet?

Els soldats callaven i es miraven l’Alícia, ja que era evident que la pregunta anava adreçada a ella.

—Sí! —va dir l’Alícia cridant.

—Doncs, au! Vine! —va vociferar la Reina, i l’Alícia es va ajuntar a la comitiva, preguntant-se amb molta curiositat què passaria després.

—Fa… Fa molt bon dia! —va dir una veu temorosa al seu costat. L’Alícia caminava al costat del Conill Blanc, que li estava escrutant ansiosament la cara.

—Molt —va dir l’Alícia—. On és la Duquessa?

—Calla! Calla! —va fer el Conill en un to baix i precipitat. Mirava ansiosament sobre l’espatlla mentre parlava, i després es va posar de puntetes, li va acostar la boca a l’orella i li va murmurar—: Està condemnada a la pena capital.

—Per quina raó? —va dir l’Alícia.

—Has dit «Quina por»? —va preguntar el Conill.

—No, no ho he dit —va respondre l’Alícia—: No en tinc, de por. He preguntat «Per quina raó?».

—Va clavar un clatellot a la Reina… —va començar a explicar el Conill. L’Alícia va fer una aguda rialla—. Oh, calla! Calla! —li va murmurar el Conill en un to espantat—. La Reina et sentirà! La Duquessa (saps?) ha arribat força tard, i la Reina li ha dit…

—Tothom al seu lloc! —va vociferar la Reina amb una veu de tro, i tots van començar a córrer en totes les direccions, entrebancant-se els uns amb els altres. De totes maneres, en un o dos minuts tothom era al seu lloc, i el joc va començar. L’Alícia va pensar que, en tota la seva vida, no havia vist mai un camp de croquet tan curiós: era ple de turonets i clotes; les boles eren eriçons vius; les maces, flamencs vius, i els soldats s’havien d’arquejar i aguantar-se de quatre potes per fer de pont.

La principal dificultat de l’Alícia era que no sabia com havia d’aguantar el seu flamenc. Va aconseguir agafar-li el cos per sota el braç amb una certa comoditat, amb les cames que li penjaven; però generalment, tan aviat com li havia redreçat el coll i ja estava a punt de donar un cop a la pilota amb el cap del flamenc, aquest es cargolava i la mirava de fit a fit, amb una expressió tan perplexa que ella no podia fer res més que riure. I, quan li havia abaixat el cap i estava a punt de tornar a començar, era molt carregós de veure que l’eriçó s’havia descabdellat i començava a fugir. A més a més d’això, sempre hi havia un turonet o una clota al camí on havia de fer passar l’eriçó i, com que els soldats arquejats sempre s’alçaven i es canviaven de lloc, l’Alícia va arribar a la conclusió que es tractava d’un joc realment difícil.



Els jugadors jugaven tots alhora, sense esperar el seu torn, discutint contínuament i barallant-se per agafar un eriçó, i, al cap d’una estona, la Reina es va esverar, va començar a picar de peus i a cridar:

—Que li tallin el cap! Que li tallin el cap!

L’Alícia va començar a sentir-se molt inquieta. Naturalment encara no havia tingut cap discussió amb la Reina, però sabia que això podia passar d’un moment a l’altre. «I després», es deia, «què em passarà? Estan tan encantats amb les decapitacions, aquí! El que és estrany és que encara en quedi algun de viu!».

Mirava al seu voltant per poder trobar una manera d’escapar-se, i es preguntava si podia desaparèixer sense que se n’adonessin, quan va percebre una curiosa presència en l’aire. La va desconcertar molt, al primer moment; però després de fixar-s’hi un o dos minuts, va veure que es tractava d’un somriure, i es va dir: «És el Gat de Cheshire. Ara tindré algú per poder-hi parlar!».

—Què tal? Com estàs? —va dir el Gat, tan aviat com va tenir prou boca per enraonar.

L’Alícia es va esperar fins que li apareguessin els ulls, i va moure el cap: «És clar, no té sentit que li parli», va pensar, «fins que li apareguin les orelles, o almenys una de sola». En un altre minut ja havia aparegut tot el cap, i aleshores l’Alícia va deixar el flamenc a terra i va començar tota l’explicació del joc; se sentia molt contenta que hi hagués algú que l’escoltés. Semblava que el Gat pensés que ja se li’n veia un tros suficient, perquè la resta no va aparèixer.

—Em sembla que no juguen gens net —va dir l’Alícia en un to de queixa—, i tots discuteixen d’una manera tan horrorosa que fins i tot és impossible sentir-se parlar un mateix, i no sembla pas que hi hagi regles establertes; o, si n’hi ha, ningú no en fa cas. I no tens ni idea de la confusió que resulta de jugar amb éssers vius. Per exemple: aquell arc d’allà, per on hauria de passar jo ara, ha canviat de lloc, cap a l’altra part del camp, i jo, ara mateix, hauria pogut tocar l’eriçó de la Reina amb el meu, només que el d’ella ha fugit tan aviat com ha vist venir el meu.

—Què te’n sembla, de la Reina? —va dir baixet el Gat.

—No m’agrada gens —va dir l’Alícia—; és tan extraordinàriament… —En aquell mateix instant es va adonar que tenia la Reina molt a la vora, darrere seu, escoltant. De manera que va continuar dient—: …probable que guanyi, que gairebé ni val la pena acabar la partida.

La Reina va passar de llarg amb un somriure.

—Amb qui parles? —va dir el Rei, acostant-se a l’Alícia i mirant el cap del Gat amb una gran curiositat.

—És un amic meu, un Gat de Cheshire —va dir l’Alícia—. Permeteu-me que us el presenti.

—No me n’agrada res —va dir el Rei—; però, si vol, em pot besar la mà.

—No en tinc cap ganes —va observar el Gat.

—No siguis impertinent —va dir el Rei—; i no em miris així! —Es va posar darrere de l’Alícia mentre parlava.

—Els gats poden mirar els reis —va dir l’Alícia—. Ho he llegit en algun llibre, però no recordo quin.

—Bé, l’hem de fer fora —va dir el Rei molt decididament, i va cridar la Reina, que passava per allà just en aquell moment—. Estimada! M’agradaria que féssiu fora d’aquí aquest gat.

La Reina només tenia una manera de resoldre les dificultats, petites o grans:

—Que li tallin el cap! —va dir sense ni mirar al seu voltant.

—Jo mateix aniré a buscar el botxí —va dir el Rei amb fermesa, i se’n va anar corrent.

L’Alícia va pensar que, malgrat tot, encara podia tornar al terreny de joc, quan va sentir la Reina xisclar enfurismada. Ja li havia sentit sentenciar tres jugadors a la pena capital per haver-se passat el torn, i tot plegat no li agradava gens, perquè el joc era tan confús que li era impossible de saber quan era el seu torn. De manera que va anar a buscar el seu eriçó.

L’eriçó estava ficat en una baralla amb un altre eriçó, i a l’Alícia se li va ocórrer que aquella era una ocasió excel·lent per fer un croquet amb l’un contra l’altre. L’única dificultat era que el seu flamenc se n’havia anat a l’altre costat del camp, on l’Alícia el va poder veure fent esforços inútils per enfilar-se a un arbre.

Quan ja havia recuperat el flamenc i se l’havia endut, els eriçons ja no es barallaven, ni es veien enlloc. «Però tant se me’n dóna», va pensar l’Alícia, «perquè igualment tots els arcs se n’han anat fora del camp». Se’l va posar sota el braç perquè no es tornés a escapar, i va tornar amb el seu amic per tenir-hi més conversa.

Quan va arribar al lloc on hi havia el Gat de Cheshire, va quedar sorpresa de veure una gran quantitat de gent que s’hi havia aplegat. Hi havia una discussió entre el botxí, el Rei i la Reina, que parlaven tots alhora, mentre que els altres estaven callats i tenien l’aspecte de sentir-se molt molestos.



Quan van veure l’Alícia, tots tres li van demanar que resolgués la qüestió i li van repetir els arguments que tenien, però, com que tots tres parlaven alhora, l’Alícia va trobar molt difícil de saber exactament què deien.

L’argument del botxí era que a ningú no se li podia tallar el cap, a menys que també tingués un cos d’on se li pogués tallar; que mai no havia hagut de fer una cosa així, i que no era pas qüestió de començar ara, a la seva edat.

L’argument del Rei era que qualsevol cosa que tingués un cap es podia decapitar, i que la resta era pura ximpleria.

L’argument de la Reina era que, si no es feia alguna cosa per complir l’execució en un temps de no res, ella faria executar tota la gent que hi havia allà (era aquesta última observació que feia que tots tinguessin un aspecte tan greu i anguniós).

L’Alícia no va trobar res millor a dir que el següent:

—El gat pertany a la Duquessa; val més que li pregunteu a ella què pensa fer.

—És a la presó —va dir la Reina al botxí—. Vés-la a buscar i porta-me-la aquí! —I el botxí va sortir com una fletxa.

El cap del Gat va començar a desaparèixer immediatament després que el botxí se n’hagués anat, i, quan va tornar, acompanyat de la Duquessa, ja havia desaparegut del tot, de manera que el Rei i el botxí corrien com uns folls buscant-lo, mentre la resta de la colla va tornar al joc.





IX. La història de la Tortuga d’imitació


—No et pots imaginar com estic de contenta de tornar-te a veure, preciosa! —va dir la Duquessa mentre l’agafava pel braç i començaven a caminar juntes.

L’Alícia es va alegrar molt de veure-la de tan bon humor, i va pensar que potser només era el pebre que la feia ser tan salvatge a la cuina on s’havien conegut.

«Quan jo sigui Duquessa», es deia (i no pas en un to esperançador), «no tindré gens de pebre a la cuina. La sopa queda molt bé sense aquesta substància. Potser és el pebre que fa que les persones tinguin un geni tan picant», va continuar dient-se, la mar de contenta d’haver trobar una nova norma. «I el vinagre les fa agres, i la camamilla les fa amargants, i el sucre candi i altres llaminadures fa que els nens i les nenes tinguin un caràcter tan dolç. Només voldria que la gent ho sabés, això, i d’aquesta manera no ens regatejarien els dolços, sabeu?».

Amb tot això, ja s’havia oblidat de la Duquessa, i es va sobresaltar una mica quan li va sentir la veu tan a prop.

—Deus estar pensant en alguna cosa, preciosa, i això fa que t’oblidis de parlar. Ara mateix no et podria pas dir la moral d’això, però d’aquí a una mica me’n recordaré.

—Potser no n’hi ha —es va aventurar a dir l’Alícia.

—Fuig, fuig, criatura! —va dir la Duquessa—. Totes les coses tenen una moral, si la hi saps trobar —i es va estrènyer més amb l’Alícia mentre parlava.

A l’Alícia no li agradava gaire que estigués tan a prop d’ella; en primer lloc, perquè la Duquessa era molt lletja; i, en segon lloc, perquè tenia exactament l’alçada que calia per reposar la barbeta sobre el muscle de l’Alícia, i era una barbeta incòmoda i punxeguda. De totes maneres, com que no li agradava ser mal educada, ho va suportar tan bé com va poder.

—Sembla que el joc va molt millor, ara —va dir per no fer decaure la conversa.

—Així és —va dir la Duquessa—; i la moral d’això és… Ah! «És l’amor que fa rodar el món».

—Algú ha dit —va xiuxiuejar l’Alícia— que el que fa rodar el món és que tothom es cuidi dels seus assumptes!



—Ah, bé! Si fa o no fa és el mateix —va dir la Duquessa enfonsant la punxeguda barbeta al muscle de l’Alícia mentre afegia—: Tu procura pel sentit, que els sons ja procuraran per ells.

«Quina mania, aquesta de voler extreure la moral de les coses!», va pensar l’Alícia.

—Gosaria dir que t’estranya que no et posi el braç al voltant de la cintura —va dir la Duquessa després d’una pausa—. La raó és que no sé si el teu flamenc té gaire bon caràcter. L’intento, aquest experiment?

—Potser pica —va replicar l’Alícia cautelosament, ja que no tenia gens de ganes que l’experiment es portés a terme.

—És una gran veritat —va dir la Duquessa—: els flamencs i la mostassa piquen. I la moral d’això és: «Ocells d’un mateix plomatge sempre van junts de viatge».

—Sí, però la mostassa no és cap ocell —va observar l’Alícia.

—Tens raó, com sempre —va dir la Duquessa—. Sempre t’expresses amb claredat!

—És un mineral, em penso —va dir l’Alícia.

—I tant que ho és —va dir la Duquessa, que semblava estar sempre d’acord amb tot el que deia l’Alícia—. No gaire lluny d’aquí hi ha una mina de mostassa. I la moral d’això és «Com més tinc jo, menys tens tu».

—Ah, ja ho sé! —va exclamar l’Alícia, que no havia prestat atenció a les darreres paraules de la Duquessa—: És un vegetal. No ho sembla, però ho és.

—Estic completament d’acord amb tu —va dir la Duquessa—; i la moral d’això és «Sigues el que sembles», o per dir-ho més senzillament: «No t’imaginis mai de no ser diferent del que pot semblar als altres que el que tu ets o podies haver estat no és diferent del fet que allò que tu havies estat els hauria pogut semblar a ells que era diferent».

—Em penso que ho entendria millor —va dir l’Alícia educadament— si ho tingués per escrit, però, tal com ho diu vostè, no ho puc entendre.

—Això no és res comparat amb el que et podria dir, si en tingués ganes —va replicar la Duquessa en un to complaent.

—Sisplau, no es molesti a dir-ho d’una manera tan llarga com aquesta —va dir l’Alícia.

—Ah, no parlis de molèstia! —va dir la Duquessa—. De fet, et regalo tot el que he dit fins ara.

«Un regal ben barat!», va pensar l’Alícia. «Me n’alegro que no donin regals d’aniversari com aquest!». Però no es va aventurar a dir-ho amb veu alta.

—Un altre cop pensant? —va preguntar la Duquessa, enfonsant-li una altra vegada la punxeguda barbeta al muscle.

—Hi tinc tot el dret, a pensar —va dir l’Alícia en sec, perquè ja començava a sentir-se una mica molesta.

—Just, més o menys, el mateix dret —va dir la Duquessa— que tenen els porcs a volar; i la mo…

Però en aquest moment, amb gran sorpresa per a l’Alícia, la veu de la Duquessa es va fondre, just al mig de la seva paraula preferida «moral» i el braç que estava agafat al seu va començar a tremolar. L’Alícia va alçar la mirada, i allí al davant hi havia la Reina amb els braços plegats, amb la cella corrugada com una tempesta.

—Quin bon dia que fa, Majestat! —va començar a dir la Duquessa amb veu baixa i feble.

—Mireu, qui avisa no és traïdor —va vociferar la Reina picant amb el peu a terra mentre parlava—; o us n’aneu ara mateix, o serà el vostre cap que se n’anirà, i això en un tres i no res! Trieu!

La Duquessa va triar i, al cap d’un segon, ja era fora.

—I ara, continuem el joc —va dir la Reina a l’Alícia, que estava tan espantada que no va poder ni parlar, però la va seguir fins al camp de croquet.

Els altres convidats havien aprofitat que la Reina era fora i reposaven a l’ombra. Però a partir del mateix moment que la van veure, es van afanyar a continuar el joc. La Reina s’havia limitat a dir que un sol moment de retard els costaria la vida.

Durant tota l’estona del joc, la Reina no parava de discutir amb els altres jugadors ni de cridar: «Que li tallin el cap! Que li tallin el cap!». Els que ella havia sentenciat eren posats sota la custòdia dels soldats, que, evidentment, havien de deixar de ser arcs per fer aquesta feina, de manera que al cap de mitja hora, ja no en quedava cap, i tots els jugadors, tret del Rei, la Reina i l’Alícia, estaven sota custòdia i sentenciats a la pena capital.

Després, la Reina, gairebé sense alè, va deixar el joc i va dir a l’Alícia:

—Encara no has vist la Tortuga d’imitació?

—No —va dir l’Alícia—; ni tan sols sé què és una Tortuga d’imitació.

—És allò que serveix per fer sopa d’imitació de Tortuga —va dir la Reina.

—No n’he vist mai cap, ni n’he sentit a parlar mai —va dir l’Alícia.

—Doncs anem-la a veure —va dir la Reina—, i t’explicarà la seva història.

Mentre se n’anaven juntes, l’Alícia va sentir que el Rei, en veu baixa, deia a tota la colla en general:

—Esteu perdonats.

«Mira, això sí que és una bona cosa!», es va dir, perquè se sentia molt trista del nombre d’execucions que havia ordenat la Reina.

Ben aviat es van trobar amb un Grifó que estava estirat i dormia profundament al sol. (Si no sabeu què és un Grifó, mireu el dibuix).



—Aixeca’t, mandra! —va dir la Reina—. I acompanya aquesta senyoreta a veure la Tortuga d’imitació i a escoltar la seva història. Jo he de tornar per contemplar les execucions que he ordenat. —I se’n va anar deixant l’Alícia sola amb el Grifó. A l’Alícia no li agradava gaire l’aspecte d’aquella criatura, però, ben mirat, va pensar que no corria pas un perill pitjor que el que comportava quedar-se amb la Reina; de manera que es va esperar.

El Grifó es va asseure i es va fregar els ulls; després va mirar com la Reina s’allunyava fins a perdre-la de vista, i després va fer una rialleta sorneguera:

—Que divertit! —va dir el Grifó, mig a si mateix, mig a l’Alícia.

—El què, és divertit? —va dir l’Alícia.

—Doncs ella! —va dir el Grifó—. Tot és fantasia seva, saps? I no executen mai a ningú, ells. Vinga, anem!

«Aquí, tothom diu “Vinga, anem!”», va pensar l’Alícia mentre el seguia a poc a poc. «Mai no m’havien donat tantes ordres en la meva vida, mai!».

Abans que haguessin caminat gaire, van veure, de lluny estant, la Tortuga d’imitació que seia trista i solitària sobre el relleix d’una roca, i, quan hi van ser a la vora, l’Alícia la va sentir sospirar com si se li trenqués el cor. Se’n va apiadar profundament:

—Quina pena l’aclapara? —va preguntar al Grifó, i el Grifó va respondre gairebé amb les mateixes paraules que li havia dit abans.

—Tot és fantasia seva; no l’aclapara cap pena, mai, saps? Vinga, anem!

De manera que van anar a veure la Tortuga d’imitació, que se’ls va mirar amb uns ulls grossos i plens de llàgrimes, però no va dir res.

—Aquesta senyoreta d’aquí —va dir el Grifó— vol saber la teva història, ella.

—Ja la hi explicaré —va dir la Tortuga d’imitació en un to cavernós i profund—. Asseieu-vos tots dos, i no digueu ni una paraula fins que hagi acabat.

De manera que van seure i, durant uns quants minuts, ningú no va dir res. L’Alícia va pensar: «No veig com pot acabar mai, si no comença». Però va esperar pacientment.



—Temps enrere —va dir finalment la Tortuga d’imitació fent un profund sospir—, jo era una Tortuga real.

Aquestes paraules van anar seguides d’un silenci molt llarg, trencat ocasionalment amb l’exclamació «Hjckrrh!» del Grifó i el sanglotar constant i feixuc de la Tortuga. L’Alícia va estar a punt d’alçar-se i marxar dient: «Gràcies, senyora, per aquesta història tan interessant», però no es va poder estar de pensar que explicaria més coses, de manera que va continuar asseguda i no va dir res.

—Quan érem petites —finalment va continuar dient la Tortuga, ja més calmada, però encara sanglotant una mica—, vam anar a escola al mar. La mestra era una vella Tortuga, però nosaltres li dèiem «Tortura».

—I per què li dèieu «Tortura», si era una Tortuga? —va preguntar l’Alícia.

—Doncs perquè ens torturava —va dir enfadada la Tortuga d’imitació—. Realment ets molt curta, eh?

—Te n’hauries de donar vergonya, de fer una pregunta tan senzilla —va afegir el Grifó. I tots dos seien en silenci mirant la pobra Alícia, que hauria preferit que la terra se l’empassés. Finalment el Grifó va dir a la Tortuga d’imitació—: Tira endavant, noia, que, si no, ens hi estarem tot el dia, tu! —I ella va continuar amb aquestes paraules:

—Sí, vam anar a escola al mar, encara que no us ho cregueu…

—Jo no he pas dit que no m’ho cregui! —va interrompre l’Alícia.

—Sí que ho has dit! —va dir la Tortuga d’imitació.

—Calla, llenguallarga! —va afegir el Grifó abans que l’Alícia pogués tornar a parlar. La Tortuga d’imitació va continuar:

—Vam tenir un ensenyament molt selecte; de fet, anàvem a escola cada dia.

—Jo també anava a escola cada dia —va dir l’Alícia—; no podeu pas presumir, d’això.

—Amb classes extres? —va preguntar la Tortuga d’imitació.

—I tant —va dir l’Alícia—: Apreníem francès i música.

—I a rentar la roba? —va dir la Tortuga d’imitació.

—Això sí que no —va dir l’Alícia indignada.

—Ah, doncs, aleshores, la teva escola no era pas tan selecta —va dir molt alleujada la Tortuga d’imitació—. A la nostra, en canvi, al final de la factura de cada mes, hi posava: «Classes de Francès, de Música i Rentar la roba», tot extra.

—Però, vivint al mar —va dir l’Alícia—, us devia servir de molt poca cosa.

—Per desgràcia, la meva família no podia pagar aquests extres —va dir la Tortuga d’imitació amb un sospir—. Jo només anava a les classes ordinàries.

—Quines eren? —va preguntar l’Alícia.

—Les d’aprendre a Llanguir i a Inscriure —va replicar la Tortuga d’imitació—; i després, les diferents branques de l’aritmètica: Suar, Rascar, Mortificar i Dimitir.

—No ho he sentit mai, això de «Mortificar» —es va aventurar a dir l’Alícia—. En què consisteix?

El Grifó va alçar dues potes en senyal de sorpresa.

—Com? No has sentit mai mortificar? —va exclamar—. Deus saber què vol dir vivificar, suposo.

—Sí —va dir l’Alícia, dubtant una mica—. Vol dir…, fer una cosa més viva.

—Bé, doncs —va continuar el Grifó—, si no saps què vol dir mortificar és que ets molt poca cosa.

A l’Alícia li va faltar el coratge de fer més preguntes sobre allò, de manera que es va girar cap a la Tortuga d’imitació i va dir:

—Quines altres coses havíeu d’aprendre?

—Bé, hi havia Histèria —va replicar a Tortuga d’imitació, comptant les assignatures amb les potes—; Histèria Antiga i Moderna, Marografia i Garbuix. La mestra de Garbuix era una vella anguila que solia venir un cop per setmana; ens ensenyava a Garbuixar, a Esbotzar, i a Tintar a l’oli.

—Com es feia, això? —va dir l’Alícia.

—Bé, no t’ho puc ensenyar perquè ja me n’he oblidat —va dir la Tortuga d’imitació—. I el Grifó no ho ha estudiat mai.

—No vaig tenir temps —va dir el Grifó—. Jo estudiava les llengües clàssiques amb un mestre que era un vell llop, ell.

—Jo no hi vaig anar mai, a les classes de clàssiques —va dir la Tortuga d’imitació amb un sospir—; s’hi ensenyava el Sagí i el Greix, deien.

—Sí que es feia, sí —va dir el Grifó sospirant.

—I quantes hores al dia teníeu classe? —va dir l’Alícia que ja tenia pressa per canviar de tema.

—El primer dia, deu hores —va dir la Tortuga d’imitació—; el segon, nou; i així successivament.

—Quin horari més curiós! —va exclamar l’Alícia.

—Per això se’n diu un curs —va remarcar el Grifó—; perquè els dies són cada dia més curts.

Aquesta era una idea molt nova per a l’Alícia, i hi va pensar una mica abans de fer cap altra observació.

—Així, doncs, el dia onzè devíeu tenir vacances.

—I tant que sí! —va dir la Tortuga d’imitació.

—I què fèieu, el dia dotzè? —va preguntar ansiosa l’Alícia.

—Prou de cursos i de lliçons —va interrompre el Grifó en un to decidit—. Ara explica-li algunes coses sobre els jocs.





X. La Contradansa de les Llagostes


La Tortuga d’imitació va sospirar profundament, i es va posar el dors d’una pota davant dels ulls. Va mirar l’Alícia i va provar de parlar, però, durant un o dos minuts, els sanglots li ofegaven la veu.

—Com si tingués un os al coll —va dir el Grifó, i es va posar a sacsejar-la i a picar-li l’esquena. Finalment, la Tortuga d’imitació va recuperar la veu i, amb les llàgrimes als ulls, que li baixaven galta avall, va continuar una altra vegada.

—Potser tu no has viscut gaire sota el mar. —(«No gens», va dir l’Alícia)—. I potser no t’han presentat mai cap llagosta. —(L’Alícia va començar a dir: «Una vegada en vaig tastar…», però es va corregir immediatament i va dir: «No, mai»)—. Així, doncs, no pots tenir ni idea de quina cosa més deliciosa és la Contradansa de les Llagostes!

—Certament que no —va dir l’Alícia—. Quina classe de dansa és?

—Mira —va dir el Grifó—, primer tothom es posa en fila seguint la ratlla de la costa.

—Dues files! —va exclamar la Tortuga d’imitació—. Foques, tortugues, salmons, i anar fent; després, quan tothom ha netejat la platja de meduses…

—Per regla general, això pren una bona estona —va interrompre el Grifó.

—… s’han de fer dos passos…

—Cadascú amb una llagosta per parella! —va exclamar el Grifó.

—Naturalment —va dir la Tortuga d’imitació—, s’han de fer dos passos i posar-se per parelles.

—… canviar de llagosta i retirar-se en el mateix ordre —va continuar el Grifó.

—Després, saps? —va continuar la Tortuga d’imitació—, llances les…

—Les llagostes! —va cridar el Grifó fent un salt enlaire.

—… al mar, tan lluny com puguis…

—I t’has de posar a nedar darrere d’elles! —va dir el Grifó cridant.

—I fas un capgirell en el mar! —va exclamar la Tortuga d’imitació, saltironant com una boja.

—Després es canvia de llagosta una altra vegada! —va vociferar el Grifó.

—I altra vegada cap a terra, i aquesta és la primera figura —va dir la Tortuga d’imitació, abaixant la veu sobtadament, i les dues criatures que havien estat saltant enfollidament tota l’estona es van tornar a asseure, molt tristes i quietes, i es van mirar l’Alícia.

—Ha de ser una dansa molt bonica —va dir l’Alícia tímidament.

—T’agradaria veure com es fa? —va dir la Tortuga d’imitació.

—M’agradaria, molt. De veritat —va dir l’Alícia.

—Vinga, provem de fer la primera figura! —va dir la Tortuga d’imitació al Grifó—. També es pot fer sense llagostes, saps? Qui cantarà?

—Ah, això ho has de fer tu —va dir el Grifó—. Jo ja no em recordo de la lletra.



I així és com van començar a ballar solemnement al voltant de l’Alícia, trepitjant-la cada vegada que s’hi acostaven massa, i marcaven el compàs amb les potes de davant. Mentrestant, la Tortuga d’imitació cantava, molt a poc a poc i amb tristesa, aquesta cançó:

«Vols anar un xic més de pressa?», va dir un lluç a un caragol.

«Que hi ha un patge que s’acosta i que arriba aquí tot sol».

Ja s’avança la llagosta; la tortuga i el dofí,

i s’aturen i pregunten: «no voldries ballar amb mi?».

Vine, corre, salta, escolta; no voldries ballar amb mi?

Vine, corre, salta, escolta; no voldries ballar amb mi?

«Realment no tens ni idea de com són els ballarins

quan ens llancen a les ones, quan ens tiren mar endins».

«Massa por em fan les onades», va respondre el caragol.

«Gràcies, Lluç; més que la dansa, prefereixo anar a fer un volt».

Vine, corre, salta, escolta; no voldries ballar amb mi?

Vine, corre, salta, escolta; no voldries ballar amb mi?

«Les onades són benignes», va dir el Lluç borbollejant;

«Pugen, baixen i s’estimben, i a la riba et portaran;

a la riba d’Anglaterra, o potser a l’altre costat,

on hi ha França que ens espera per ballar en el mar salat».

Vine, corre, salta, escolta; no voldries ballar amb mi?

Vine, corre, salta, escolta; no voldries ballar amb mi?



—Moltes gràcies —va dir l’Alícia—; és una dansa molt interessant de veure —va afegir, contenta que finalment ja s’hagués acabat—. I també m’ha agradat molt aquesta cançó tan curiosa sobre el lluç.

—Ah, pel que fa als lluços —va dir la Tortuga d’imitació—, sí que en deus haver vist, no?

—Sí —va dir l’Alícia—; en veig sovint a tau… —L’Alícia es va aturar a temps.

—No sé pas on és Tau —va dir la Tortuga d’imitació—, però si en veus sovint, ja saps quin aspecte tenen.

—Em sembla que sí —va dir l’Alícia pensant-s’hi molt—. Tenen la cua a la boca… I estan voltats de crostes de pa.

—T’equivoques amb això de les crostes —va dir la Tortuga d’imitació—; les crostes desapareixerien de seguida, en el mar. Peró sí que tenen la cua a la boca; i l’explicació és… —En aquest punt la Tortuga d’imitació va tancar els ulls badallant—. Dóna-li l’explicació i tot el que faci falta —va dir al Grifó.

—L’explicació és —va dir el Grifó— que ells volien anar a ballar amb les llagostes. En conseqüència, els llançaven al mar. En conseqüència, van anar a parar molt lluny. En conseqüència es van posar la cua ben lligada a la boca. En conseqüència, no se la van poder treure mai més. Això és tot.

—Gràcies —va dir l’Alícia—; és molt interessant. Mai no havia sabut tantes coses sobre els lluços.

—Te’n puc explicar més, si vols —va dir el Grifó—. No saps per què d’aquest peix se’n diu lluç?

—No me n’he preocupat mai, de saber-ho —va dir l’Alícia—. Per què?

—Perquè dóna llustre a les botes i a les sabates —va replicar solemnement el Grifó.

L’Alícia estava tota perplexa.

—Dóna llustre a les botes i a les sabates? —va replicar en un to meravellat.

—Mira, les teves sabates, amb què estan fetes? —va dir el Grifó—. Vull dir, amb què te les han deixat tan llustroses?

L’Alícia se les va mirar, i va pensar una mica abans de respondre:

—Amb betum, suposo.

—Doncs les botes i les sabates a dintre el mar —va dir el Grifó— s’enllustren amb lluç. Ara ja ho saps.

—I de què són fetes? —va preguntar l’Alícia amb un to de gran curiositat.

—Amb espart de sard i llengües de llenguado —va replicar el Grifó—; qualsevol sabatot t’ho hauria pogut dir.

—Si jo hagués estat el lluç —va dir l’Alícia, que encara tenia el pensament posat en la cançó—, hauria dit al patge «Vés-te’n, vés-te’n; no et volem pas, amb nosaltres».

—Els peixos estaven obligats a voler-l’hi —va dir la Tortuga d’imitació—. No hi ha cap peix que vagi enlloc sense un Patge.

—Ah, no? —va dir l’Alícia sorpresa.

—I tant que no —va dir la Tortuga d’imitació—. Mira, si un peix em vingués a veure i era digués que se’n va de viatge, jo li diria: «Amb quin patge?».

—No vols pas dir «equipatge»?

—Jo vull dir el que dic —va replicar la Tortuga d’imitació en un to ofès. I el Grifó va afegir:

—Vinga, conta’ns ara algunes de les teves aventures.

—Només us puc contar les meves aventures…, a partir d’aquest matí —va dir l’Alícia amb una certa timidesa—, però no tindria cap sentit recular fins ahir, perquè aleshores jo em convertiria en una persona diferent.

—Explica tot això —va dir la Tortuga d’imitació.

—No, no! Les aventures primer —va dir el Grifó en un to impacient—; les explicacions són terriblement llargues.

Així, doncs, l’Alícia va començar a contar les seves aventures a partir del moment que va trobar el Conill Blanc. Al començament es va posar una mica nerviosa perquè les dues criatures se li havien acostat molt, una a cada banda, i també perquè obrien tant els ulls i la boca, però, a mesura que anava parlant, anava agafant confiança. Les dues criatures que l’escoltaven van estar perfectament quietes fins que va arribar a la part que ella recitava: «Sou vell, pare Guillem» a l’Erugot i li sortien les paraules canviades, i després la Tortuga d’imitació va fer un llarg respir i va dir:

—És curiós, això!

—Tot és tan curiós que no ho pot ser més —va dir el Grifó.

—Totes les paraules et sortien canviades! —va repetir capficada la Tortuga d’imitació—. M’agradaria que tornés a intentar recitar-ne un tros. Digue-li que comenci. —Va fer una mirada al Grifó com si pensés que aquest tenia alguna autoritat sobre l’Alícia.

—Aixeca’t i repeteix: «És la veu del peresós» —va dir el Grifó.

«Ja em tornen a donar ordres i a fer-me dir la lliçó!», va pensar l’Alícia; «això és com tornar a ser a l’escola». De totes maneres, es va alçar i va començar a recitar, però tenia el cap tan ple de la Contradansa de les Llagostes que gairebé no sabia què deia, i les paraules, certament, li venien d’una manera estranya:

És la veu de la llagosta; l’he sentida així parlar:

«M’heu deixat massa torrada, i els cabells m’he d’ensucrar».

Com l’ànec amb les parpelles, ella s’arromanga el nas

i amb els dits dels peus enfora, fa un salt i després un pas.

I més contenta que un gínjol, quan el sorral és eixut,

parla dels taurons temibles amb menyspreu de saberut,

però quan ve la marea i n’hi ha pertot arreu,

parla tímida i poruga, i li tremola la veu.





—Això és diferent del que jo solia recitar quan era petit —va dir el Grifó.

—Bé, jo no l’havia sentit mai —va dir la Tortuga d’imitació—, però sona com una beneiteria extravagant.

L’Alícia no va dir res; es va asseure amb la cara entre les mans, preguntant-se si alguna vegada les coses tornarien a passar d’una manera natural.

—M’agradaria que me’n fessis un comentari —va dir la Tortuga d’imitació.

—No te’n pot pas fer cap, de comentari —va dir el Grifó immediatament—. Continua amb l’estrofa següent.

—Però, què vol dir «amb els dits del peu enfora»? —va persistir la Tortuga d’imitació—. Com s’ho va fer per posar-los enfora?…

—És la primera posició de la dansa —va dir l’Alícia, però estava perplexa amb tot plegat, i tenia ganes de canviar de tema.

—Continua amb l’estrofa següent —va repetir el Grifó amb impaciència—: comença així: «Vaig passar pel seu jardí…».

L’Alícia no va gosar desobeir-lo, tot i que estava segura que li sortiria malament, i va continuar amb una veu insegura:

Vaig passar pel seu jardí, sense que se’m descobrís,

i el Mussol i la Pantera compartien un pastís.

La Pantera es beu el suc i es menja la carn rostida;

el Mussol es queda el plat, i no us dic pas cap mentida.

Acabat tot el pastís, diu al Mussol la Pantera:

«Com que t’has portat tan bé, ja et pots quedar la cullera;

jo em quedaré, ja hi tinc dret, amb forquilla i ganivet»;

i així va acabar el banquet.[4]



—Quin sentit té recitar tota aquesta estrofa —va interrompre la Tortuga d’imitació— si no comentes els versos mentre els vas recitant? És, de molt, el poema més confús que hagi sentit mai!

—Sí; em sembla que és millor que ho deixis córrer —va dir el Grifó; i l’Alícia va estar més que contenta de fer-ho.

—Tornem a ballar una altra figura de la Contradansa de les Llagostes —va continuar el Grifó—, o t’agradaria més que la Tortuga d’imitació et cantés una cançó?

—Oh, una cançó, sisplau, si la Tortuga fos tan amable —va replicar l’Alícia amb tantes ganes que el Grifó va dir en un to bastant ofès:

—Hmm! De gustos no hi ha res escrit. Canta-li «Sopa de Tortuga», eh, col·lega?

La Tortuga d’imitació va respirar profundament, i va començar, amb una veu a vegades ennuegada pels sanglots, a cantar això:

Oh, bella sopa substanciosa,

a la sopera reposant!

Jo, quan et veig tan oliosa,

desitjaria estar menjant.

Sopa del vespre, bella sopa!

Sopa del vespre, bella sopa!

Be-ella so-opa!

Be-ella so-opa!

Ben sortós és el que et topa.

Oh, bella sopa de tortuga,

oh, bella sopa benastruga,

ningú et perdria per un deix

de carn, de caça o bé de peix.

Sopa del vespre, bella sopa!

Sopa del vespre, bella sopa!

Be-ella so-opa!

Be-ella so-opa!

Ben sortós és el que et topa.



—La tornada, repeteix-la! —va cridar el Grifó, i la Tortuga d’imitació tornava a repetir-la quan el crit «Comença el procés!» es va sentir en la distància.

—Vinga! —va cridar el Grifó, i agafant l’Alícia de la mà, es va posar a córrer sense esperar el final de la cançó.

—Quin és aquest procés? —L’Alícia panteixava mentre corria, però el Grifó només li responia:

—Vinga! —I corria encara més de pressa, i cada vegada més febles, arribaven, portades per la brisa que els seguia, aquestes melangioses paraules:

Be-ella so-opa!

Be-ella so-opa!

Ben sortós és el que et topa.





XI. Qui va robar els pastissos?


Quan van arribar, el Rei i la Reina de Cors estaven asseguts al seu tron, voltats d’una gran multitud: tota mena d’ocells petits i bestioles diferents, així com un joc de cartes complet; la Sota estava dreta davant d’ells, encadenada, amb un soldat a cada costat, custodiant-la; i, prop del Rei, hi havia el Conill Blanc amb una trompeta en una mà i un rotlle de pergamí en l’altra. Just al mig del tribunal, hi havia una taula amb una gran plata de pastissos. Tenien tan bon aspecte que l’Alícia es va enaiguar només de mirar-se’ls.

«Tant de bo que ja haguessin acabat el procés», va pensar, «i comencessin a repartir-los!». Però semblava que n’hi havia per estona, de manera que es va posar a mirar al seu voltant per matar el temps.

L’Alícia no havia estat mai en un tribunal de justícia, però es recordava del que n’havia llegit als llibres, i es va alegrar de constatar que sabia els noms de gairebé totes les coses. «Aquest és el jutge», es deia, «perquè porta una gran perruca».

El jutge, per cert, era el Rei, i, com que portava la corona sobre la perruca (mireu la il·lustració de la portadella, si voleu veure com la tenia posada), es notava que no s’hi sentia gaire a gust, i certament no li estava gens bé.

«I aquella és la tribuna del jurat», va pensar l’Alícia, «i aquelles dotze criatures» (es va veure obligada a dir «criatures», sabeu?, perquè eren ocells i altres bestioles) «suposo que deuen ser els membres del jurat». Va dir aquesta expressió tres o quatre vegades, i n’estava bastant orgullosa, ja que va pensar, amb raó, que molt poques nenes de la seva edat sabrien el sentit que tenia, encara que, si hagués dit «les persones que formen el jurat», també hauria estat bé.

Els dotze membres estaven molt atrafegats escrivint en pissarres.

—Què deuen fer? —va murmurar l’Alícia al Grifó—. No poden pas tenir res per escriure, si encara no ha començat el procés.

—Escriuen el seu nom —va murmurar el Grifó, com a resposta— per por que ja no se’n recordessin al moment d’acabar el procés.

—Ja arriben a ser estúpids! —va dir indignada l’Alícia en veu alta, però va callar immediatament, perquè el Conill va dir:

—Silenci a la sala! —i el Rei es va posar les ulleres i va escrutar tot al voltant per veure qui parlava.

L’Alícia va poder veure, com si mirés per darrere les espatlles dels membres del jurat, que aquests escrivien «Ja arriben a ser estúpids!» a les seves pissarres, i fins i tot va veure que n’hi havia un que no sabia escriure la paraula «estúpids» i ho va haver de preguntar al que seia al seu costat. «Ja faran un bon efecte, aquestes pissarres, quan s’hagi acabat el procés», va pensar l’Alícia.

Un dels membres tenia un guix que carrisquejava. Evidentment, l’Alícia no ho podia suportar; va anar fins a darrere el tribunal, es va posar darrere seu, i aviat va trobar l’ocasió d’agafar-li el guix i endur-se’l. Ho va fer tan de pressa que el pobre membre del jurat (era en Bill, el Llangardaix) no va saber ni com li havia desaparegut, de manera que, després de buscar-lo pertot arreu, es va veure obligat a escriure amb el dit fins que es va acabar el procés, cosa que no li servia de res, perquè el dit no deixava cap traça a la pissarra.

—Herald, llegiu l’acusació! —va dir el Rei.



Amb aquestes, el Conill Blanc va fer tres tocs de trompeta, va descargolar el pergamí i va llegir:

La Reina de Cors va fer uns quants pastissos,

una tarda d’estiu:

La Sota de Cors va robar els pastissos:

és un fet delictiu.



—Determineu el veredicte —va dir el Rei al jurat.

—Encara no! Encara no! —va interrompre de pressa el Conill—. Encara s’han de fer moltes més coses!

—Crideu el primer testimoni! —va dir el Rei; i el Conill Blanc va fer tres tocs de trompeta i va cridar:

—El primer testimoni!

El primer testimoni era el Barreter. Va comparèixer amb una tassa de te en una mà i una llesca de pa amb mantega en l’altra.

—Perdó, Majestat —va començar—, per portar aquestes coses aquí, però encara no havia acabat de prendre el te, quan m’han cridat.

—Doncs ja te l’hauries d’haver acabat! —va dir el Rei—. Quan l’has començat a prendre?

El Barreter es va mirar la Llebre de Març, que l’havia seguit fins al tribunal, agafat de bracet amb el Liró.

—El catorze de març, em penso que era —va dir.

—El quinze —va corregir la Llebre de Març.

—El setze —va afegir el Liró.

—Apunteu tot això —va dir el Rei al jurat, i cada un dels membres va apuntar a la seva pissarra les tres dates; després les van sumar i van transformar el resultat en xílings i penics.

—Treu-te el barret —va dir el Rei al Barreter.

—No és pas meu —va dir el Barreter.

—És robat! —va exclamar el Rei mirant els membres del jurat, que immediatament ho van apuntar a la pissarra.

—Els tinc per vendre —va afegir el Barreter com a explicació—. No n’hi ha cap de meu: faig de barreter.

En aquest punt, la Reina es va posar les ulleres i va mirar embadocada el Barreter, que anava empal·lidint i posant-se nerviós.

—Presta declaració —va dir el Rei—, i no et posis nerviós o et faré executar ara mateix.

No va pas semblar que aquestes paraules animessin gens el testimoni, que reposava ara sobre un peu, ara sobre l’altre, mirant inquietament la Reina; i, en la seva confusió, va arrencar d’una mossegada un tros gros de la tassa de te en lloc de la llesca de pa amb mantega.

Just en aquell moment, l’Alícia va tenir una sensació molt curiosa, que la va deixar perplexa fins que es va adonar de què es tractava: va començar a créixer un altre cop i va pensar que s’alçaria i abandonaria el tribunal, però, pensant-s’hi bé, va decidir de quedar-se allà on era mentre tingués prou espai.

—Fes el favor de no empènyer tant —va dir el Liró, que seia al seu costat—; no puc ni respirar.

—No hi puc fer res —va dir l’Alícia amb una veu molt humil—; estic creixent.

—Aquí no hi tens cap dret, a créixer —va dir el Liró.

—No diguis ximpleries —va dir l’Alícia més envalentonada—, saps perfectament que tu també creixes.

—Sí, però jo ho faig a un ritme raonable —va dir el Liró—; no d’aquesta manera tan exagerada. —Es va alçar del seu lloc amb la cara molt enfadada i va anar a seure a l’altre costat de la sala.

Tot aquest temps, la Reina no havia deixat de mirar embadocadament el Barreter; i, just quan el Liró va travessar la sala, va dir a un dels oficials del tribunal:

—Porta’m la llista dels cantants de l’últim concert! —cosa que va fer tremolar tant el pobre Barreter que es va treure les sabates.



—Presta declaració —va dir el Rei enfadat—, o et faré executar, tant si estàs nerviós com si no ho estàs.

—Sóc un home pobre, Majestat —va dir el Barreter amb una veu tremolosa—, i, quan tot just començava a prendre el te, fa més o menys una setmana, em vaig adonar que se m’acabava el pa amb mantega, i vaig dir: «Té…».

—Té què? —va dir el Rei.

—Per començar el te vaig dir: «Té…».

—Ja ho sé que te comença amb T! —va tallar el Rei—. Et penses que sóc un capsigrany?

—Sóc un home pobre —va continuar el Barreter—. I quan un és pobre, tothom comença a dir: «Té…». Només que la Llebre de Març va dir…

—Jo no vaig dir res! —va interrompre immediatament la Llebre de Març.

—Sí que ho vas dir! —va replicar el Barreter.

—Ho nego! —va dir la Llebre de Març.

—Ho nega —va dir el Rei—; deixem-ho córrer.

—Bé, de totes maneres, el Liró va dir… —va continuar el Barreter mirant al seu voltant per veure si també ho negaria, però, com que el Liró dormia profundament, no va negar res.

—Després d’això —va continuar el Barreter—, vaig tallar més pa amb mantega…

—Però, què va dir el Liró? —va preguntar un del jurat.

—Val més que te’n recordis —va observar el Rei—; si no, et faré executar.

Al pobre Barreter li van caure la tassa de te i el pa amb mantega, i va posar un genoll a terra:

—Sóc un home pobre, Majestat —va començar.

—El que ets és un orador molt pobre —va dir el Rei.

Amb aquestes, un dels conillets porquins va aplaudir. Els oficials del tribunal el van reprimir immediatament. (Com que aquesta paraula és molt forta, us explicaré com ho van fer. Tenien una bossa de lona que es tancava amb un llaç corredor. Van posar el conill porquí a dintre, començant pel cap, i després s’hi van asseure a sobre).

«Estic contenta d’haver vist això», va pensar l’Alícia. «Havia llegit tantes vegades als diaris que, a l’acabament dels processos, es comentava: “Hi va haver alguns intents d’aplaudiment, que immediatament van ser reprimits pels oficials del tribunal”, i mai, fins ara, no havia entès què volia dir».

—Si això és tot el que sabeu sobre la matèria, ja podeu baixar —va continuar el Rei.

—No puc pas baixar més —va dir el Barreter—. Sóc a terra del tot.

—Doncs, aleshores, ja podeu seure —va replicar el Rei.

Amb aquestes, l’altre conill porquí va aplaudir, i va ser reprimit.

«Mira, aquests ja han acabat amb tots els conills porquins!», va pensar l’Alícia. «Ara anirem millor».

—M’agradaria més poder-me acabar el te —va dir el Barreter mirant amb ànsia la Reina, que llegia la llista dels cantants.

—Ja te’n pots anar —va dir el Rei, i el Barreter va abandonar de pressa la sala, sense ni esperar a posar-se les sabates.



—I quan sigui fora, que li tallin el cap —va afegir la Reina adreçant-se a un dels oficials, però el Barreter ja s’havia deixat perdre de vista abans que l’oficial arribés a la porta.

—Crideu l’altre testimoni! —va dir el Rei.

L’altre testimoni era la cuinera de la Duquessa. Portava el pot de pebre a la mà, i l’Alícia va endevinar qui era fins i tot abans que entrés a la sala, simplement perquè la gent que estava a la vora de la porta van començar a esternudar tot d’una.

—Presta declaració —va dir el Rei.

—No ho faré pas —va dir la cuinera.

El Rei va mirar ansiós el Conill Blanc, que va dir en veu baixa:

—La Vostra Majestat ha de sotmetre aquest testimoni a un segon interrogatori.

—Bé, si s’ha de fer, s’ha de fer —va dir el Rei amb un aire malenconiós i, després de plegar els braços i mirar-se la cuinera corrugant les celles, fins que gairebé no se li veien els ulls, va dir amb una veu profunda—: Amb què es fan els pastissos?

—Bàsicament amb pebre —va dir la cuinera.

—Amb melassa —va dir una veu mig adormida darrere seu.

—Detingueu aquest Liró! —va dir la Reina xisclant—. Que li tallin el cap! Feu-lo fora de la sala!

»Reprimiu-lo! Punxeu-lo! Que li tallin els bigotis!

Durant alguns minuts, la confusió va regnar al tribunal mentre intentaven treure fora el Liró, i, quan va haver tornat la calma, la cuinera ja havia desaparegut.

—És igual! —va dir el Rei amb un aire molt alleujat—. Crideu l’altre testimoni. —I, de sotaveu, va afegir adreçant-se a la Reina—: De fet, estimada, hauries de sotmetre el pròxim testimoni a un interrogatori. Ja començo a tenir mal de cap.

L’Alícia observava el Conill Blanc mentre aquest examinava la llista, i se sentia molt curiosa per saber quin seria el pròxim testimoni «… perquè encara no tenen gaires declaracions», es va dir. Imagineu-vos la sorpresa que va tenir quan el Conill Blanc va llegir cridant, tant com li permetia la seva aguda veueta, el nom:

—Alícia!





XII. La declaració d’Alícia


—Aquí! —va cridar l’Alícia amb veu alta, oblidant, en l’excitació del moment, l’alçada a què havia arribat en els pocs minuts darrers, i va saltar amb tanta pressa que, amb el volt de la faldilla, va capgirar la tribuna del jurat fent caure tots els membres sobre els caps de la gent de la sala; i veure’ls així escampats li va recordar la peixera de peixos vermells que, sense voler, havia fet caure la setmana anterior.



—Oh, perdonin, sisplau! —va exclamar en un to de gran consternació, i va començar a aixecar-los tan de pressa com va poder, perquè encara es recordava de l’accident de la peixera i tenia la vaga idea que s’havien de collir de seguida i tornar-los a posar a la tribuna o, si no, es moririen.

—El procés no pot continuar —va dir el Rei amb una veu molt greu— fins que tots els membres del jurat tornin a estar asseguts en els seus llocs; tots! —va repetir amb un gran èmfasi i clavant una dura mirada a l’Alícia.

L’Alícia va mirar la tribuna i va veure que, amb tanta pressa, havia posat el Llangardaix de cap per avall, i el pobre animaló feia anar la cua d’un costat a l’altre malenconiosament, perquè tenia el cos atrapat i no el podia moure. L’Alícia l’en va treure i el va col·locar del dret. «No crec que tingui gaire importància», es va dir: «tal com va el procés, tant és que estigui de cap per amunt com de cap per avall».

Tan aviat com els membres del jurat es van haver recuperat una mica de l’espant d’haver estat trabucats, i quan van haver trobat les pissarres i els guixos i tenien totes dues coses a les mans, es van posar a treballar amb molta diligència, escrivint la història de l’accident; ho feien tots menys el Llangardaix, que semblava massa trastornat per fer res més que estar assegut amb la boca oberta mirant enlaire, cap al sostre de la sala.

—Què en sabeu d’aquest assumpte? —va dir el Rei a l’Alícia.

—Res —va dir l’Alícia.

—Res de res? —va persistir el Rei.

—Res de res —va dir l’Alícia.

—Això és molt important —va dir el Rei, girant-se cap al jurat. Ja començaven a apuntar això a les pissarres, quan el Conill Blanc va interrompre:

—Sens dubte que Vostra Majestat volia dir «molt poc important» —va corregir en un to molt respectuós, però corrugant-li la cella i fent-li tota mena de ganyotes mentre parlava.

—Molt poc important, és clar —va dir el Rei immediatament, i va continuar dient-se en un to molt baix—: molt important, molt poc important, molt important, molt poc important… —com si intentés esbrinar quina expressió sonava millor.

Alguns membres del jurat van escriure «molt important» i alguns altres «molt poc important». L’Alícia ho va veure, perquè estava prou a la vora per poder-ho llegir; «però és igual», va pensar.

En aquell moment, el Rei, que havia estat una estona ocupat escrivint al seu bloc de notes, va cridar:

—Silenci! —i va llegir en veu alta el que havia escrit al seu bloc—: Article número quaranta-dos: «Totes les persones que facin més d’una milla d’alçada han d’abandonar la sala del tribunal».

Tothom es va mirar l’Alícia.

—No faig pas una milla, jo!

—Sí que la fas —va dir la Reina.

—De totes maneres, no penso anar-me’n —va dir l’Alícia—. I, a més a més, aquest article no val. Us l’acabeu d’inventar.

—És l’article més antic del llibre —va dir el Rei.

—Doncs així hauria de ser l’article número u.

El Rei va empal·lidir i va tancar en sec el seu bloc de notes.

—Considereu el veredicte —va dir als membres del jurat amb una veu tremolosa.

—Amb el permís de Vostra Majestat —va dir el Conill Blanc fent un salt precipitadament—, encara hi ha més proves. Ens acaba d’arribar un sobre.

—Què conté? —va dir la Reina.

—Encara no l’he obert —va dir el Conill Blanc—, però em penso que és una carta escrita pel presoner a…, algú.

—Sí, deu ser això —va dir el Rei—, tret que no fos escrita per ningú, cosa que no sol passar gaire sovint, saps?

—A qui va adreçada? —va dir un dels membres del jurat.

—No hi ha cap adreça —va dir el Conill Blanc—; de fet, no hi ha res escrit a la part de fora. —Va desplegar la carta mentre parlava i va afegir—: Després de tot, no és cap carta; és un reguitzell de versos.

—És la lletra del presoner? —va preguntar un altre membre del jurat.

—No, no ho és pas —va dir el Conill Blanc—. I això és el més estrany de tot. —(Els membres del jurat estaven perplexos).

—Deu haver imitat la lletra d’algú altre —va dir el Rei. (Als membres del jurat se’ls va il·luminar la cara).

—Amb el permís de Vostra Majestat —va dir la Sota—, no els he pas escrit jo. Ningú no pot demostrar que siguin meus: no estan pas firmats.

—Que no els firmessis —va dir el Rei— només fa que empitjorar les coses. Segur que t’has proposat alguna maldat, altrament els hauries firmat, que és el que fan totes les persones honrades.

Hi va haver una gran ovació. Era l’única cosa intel·ligent que havia dit el Rei en tot el dia.

—Això demostra que és culpable —va dir la Reina.

—Això no demostra res! —va dir l’Alícia—. Si ni tan sols sabeu què diuen!

—Llegeix-los —va dir el Rei.

El Conill Blanc es va posar les ulleres.

—Per on començo, Majestat? —va preguntar.

—Comença pel començament —va dir greument el Rei—, continua pel mig i acaba pel final. I després, atura’t.

Aquests són els versos que va llegir el Conill Blanc:

Ells em van dir que tu li vas dir a ella,

coses de mi quan tu li vas parlar;

ella em va dir que jo li era simpàtic,

i ella ja sap que jo no sé nedar.

Ell els va dir a ells que jo no hi era

(tots nosaltres sabem que és veritat):

si ella hagués preguntat moltes més coses,

ningú no les hi hauria contestat.

Si jo, a ell, li’n dono un o dos,

i ella, després, a mi, me’n dóna tres,

tots acaben tornant d’ell cap a tu,

i ningú d’ells no hi pot fer gaire res.

Si ella o bé jo, per un atzar haguéssim

d’estar implicats en tot aquest afer,

ell ja confiaria en mi o en ella,

perquè se n’adonés el món enter.

Jo tenia la idea que ella era

(abans que el seu bruel pugés de to)

l’obstacle que de mi la separava

d’ell, de nosaltres i d’allò.

Fes que ella no s’adoni dels teus gustos;

guarda’ls com un secret a dintre teu,

i que ni ell ni cap, tret de nosaltres,

pugui saber quin és el teu o el meu.



—Aquesta és la prova més important que hem sentit avui —va dir el Rei fregant-se les mans—. Ara que el jurat…

—Si hi ha algú que sigui capaç d’explicar-ne el sentit —va dir l’Alícia (que havia crescut tant durant els darrers minuts que no tenia gens de por d’interrompre’l)—, li donaré sis penics. No crec que hi hagi ni un bri de sentit en tots aquests versos.

Cada membre del jurat va escriure a la seva pissarra: «Ella no creu que hi hagi ni un bri de sentit en tots aquests versos», però cap d’ells no va intentar de trobar-hi una explicació.



—Si no tenen sentit —va dir el Rei—, ens estalviarem molts problemes, sabeu?, perquè així no ens haurem d’esforçar a trobar-n’hi cap. I, tot i així, no sé… —I, estenent el paper dels versos a la falda i mirant-se’ls amb un ull, va continuar—: Em sembla que hi començo a veure un sentit, després de tot. «I ella ja sap que jo no sé nedar». I tu no saps nedar, oi? —va afegir mirant-se la Sota.

La Sota va moure el cap amb tristesa.

—Faig cara de saber nedar? —va dir (i certament no en feia, perquè tot ella era de cartró).

—Per ara, tot lliga —va dir el Rei, i va seguir murmurant els versos en veu baixa—: «Tots nosaltres sabem que és veritat». Aquest «nosaltres» es refereix als membres del jurat, és clar. «Si jo, a ell, li’n dono un o dos». Això es deu referir al que va fer amb els pastissos sabeu?

—Però després diu: «Tots acaben tornant d’ell cap a tu» —va afegir l’Alícia.

—Doncs ara sí que tot queda ben clar! —va dir el Rei d’una manera triomfant, assenyalant els pastissos de sobre la taula—. Res no pot quedar tan clar com això. —I després va prosseguir—: «Abans que el seu bruel pugés de to». Els teus bruels no pugen mai de to, estimada, oi que no? —va preguntar a la Reina.

—Mai! —va dir la Reina furiosament, tirant un tinter al Llangardaix. (El malaurat Bill havia deixat d’escriure a la pissarra amb el dit, perquè s’havia adonat que no guixava, però en aquell moment s’hi va tornar a posar aprofitant la tinta que li queia de la cara, mentre li va durar).

—Així, doncs, les paraules no es refereixen a tu —va dir el Rei, mirant tot al voltant de la sala amb un somriure. Hi havia un silenci sepulcral—. És un joc de paraules! —va afegir el Rei en un to ofès, i tothom es va posar a riure—. Que el jurat consideri el veredicte —va dir el Rei per enèsima vegada.

—No, no! —va dir la Reina—. Primer la sentència i, després, el veredicte.

—Quina insensatesa! —va dir l’Alícia en veu alta—, això de donar la sentència abans del veredicte!

—Muts i a la gàbia! —va dir la Reina tornant-se tota vermella.

—No callaré —va dir l’Alícia.

—Que li tallin el cap! —va dir la Reina, cridant tant com va poder. No es va moure ningú.

—Ja no us fa cas ningú —va dir l’Alícia (en aquells moments ja havia recuperat la seva alçada habitual)—. No sou res més que un joc de cartes!

Amb això totes les cartes del joc es van alçar per l’aire i van baixar volant sobre ella. L’Alícia va fer un xisclet, mig de terror i mig d’indignació, i va intentar d’allunyar-les a cops, i es va trobar ajaguda amb el cap sobre la falda de la seva germana, que li treia a manyacs algunes fulles seques dels arbres que li havien anat caient a la cara.



—Desperta’t, Alícia, preciosa! —va dir la seva germana—. Quina dormideta més llarga que has fet!

—Oh, i he tingut un somni molt curiós! —va dir l’Alícia, i va explicar a la seva germana, tan bé com les va poder recordar, totes aquestes estranyes aventures que ara acabeu de llegir. Quan va haver acabat, la seva germana la va besar i li va dir:

—Sí que és curiós, aquest somni, estimada; i tant que sí, però ara vés corrent a prendre el te, perquè ja es fa tard. —De manera que l’Alícia es va alçar i es va posar a córrer, pensant, mentre corria, i tenia raó de pensar-ho, que el somni havia estat meravellós.

Però la seva germana es va quedar asseguda on era recolzant el cap sobre la mà, contemplant la posta del sol i pensant en la petita Alícia i les seves aventures, fins que ella també va començar a somiar, en certa manera, i aquest va ser el seu somni.

Primer va somiar la petita Alícia, que una vegada més tenia les mans sobre els genolls i els ulls ardents i brillants que s’emmirallaven en els seus. Fins i tot podia sentir els mateixos accents de la seva veu, i veure aquell gest, tan típic d’ella, d’apartar-se un floc de cabells que sempre li queia davant dels ulls, i mentre l’escoltava, o semblava escoltar-la, tot el seu voltant es va anar animant amb les estranyes criatures del somni de la seva germana.

Les altes herbes remorejaven als seus peus mentre el Conill Blanc li passava de pressa pel costat; el Ratolí, espantat, s’obria pas xipollejant pel bassal; i ella podia sentir el soroll de les tasses de te de la Llebre de Març i veure com els seus amics compartien aquell inacabable te; sentia també la veu d’espinguet de la Reina ordenant les execucions dels seus infeliços convidats; una vegada més el porquet esternudava a la falda de la Duquessa, mentre plats i plates s’esmicolaven pel voltant; una vegada més omplien l’aire el xisclet del Grifó, el carrisqueig del llapis del Llangardaix, i l’ofec del conillet porquí quan el reprimien, i tot plegat es barrejava amb els sanglots de la Tortuga d’imitació.

Es va estar així asseguda, amb els ulls tancats, i gairebé va mig creure en el país de les meravelles, tot i que sabia perfectament que només li calia obrir els ulls una altra vegada perquè és tornés a imposar l’ensopida realitat. Les herbes no remorejarien sinó pel vent que feia, i l’estany només s’ondularia pel moviment dels joncs; el soroll de les tasses de te es transformaria en el soroll de les campanetes de les ovelles, i els crits de la Reina en la veu del pastor; i els esternuts de la criatura, el xisclet del Grifó i tots els altres sorolls estranys es transformarien (i ella ho sabia) en el clamor confús del tràfec de la casa de pagès, mentre el mugit del bestiar en la distància substituiria els laments de la Tortuga d’imitació.

I finalment es va imaginar que aquella mateixa germana petita, passats els anys, es convertiria en una dona adulta, i com guardaria, a través dels anys de la maduresa, el cor simple i amorós de la seva infantesa, i com, al seu voltant, es reunirien altres criatures i faria resplendir els ulls brillants i ardents amb un conte estrany, potser fins i tot amb el del país de les meravelles de temps enrere, i com ella també participaria de les seves penes habituals i trobaria plaer en les seves simples alegries recordant la seva infantesa i els dies feliços de l’estiu.





LEWIS CARROLL, pseudònim de CHARLES LUTWIDGE DODGSON (Daresbury, Cheshire, 27 de gener de 1832 - Guildford, Surrey, 14 de gener de 1898), fou un sacerdot anglicà, lògic, matemàtic, fotògraf i escriptor anglès, conegut sobretot per la seva obra Alícia al país de les meravelles (1865).





Notes


[1] Paròdia d’un poema moralitzant, «Contra la peresa i la maldat», d’Isaac Watts, molt del gust de l’època, que els nens i les nenes aprenien de memòria a l’escola. El poema parodiat no parla d’un cocodril ociós, sinó d’una abella treballadora que va a buscar el pol·len de les flors per convertir-lo en mel. [Torna]



[2] Aquesta vegada es tracta de la paròdia d’un poema de Robert Southey (poeta que ja Lord Byron havia massacrat a les primeres estrofes de Don Juan). El poema parodiat, «Sobre les consolacions del vell i de com les va obtenir», parla de com es pot arribar a la vellesa, estalviant energia durant la joventut; de com, pensant en el futur, podem evitar de lamentar-nos sobre el passat, i de com evitar la por de la mort sent un bon creient. [Torna]



[3] La paròdia és ara sobre una cançó de bressol, «Parleu al nen petit amb gentilesa». La cançó de la Duquessa diu justament tot el contrari. L’autoria del poema és discutida. Alguns l’atribueixen a G. W. Langford, i altres a David Bates. [Torna]



[4] Aquí es parodia el poema d’Isaac Watts «El peresós», també de contingut moral, on se’ns parla d’un peresós que s’arruïna per no haver anat a treballar al camp, i ni així no està disposat a canviar de vida. El que parla, en el poema, dóna gràcies a Déu per haver tingut persones al costat que l’ensenyessin a ser diligent i treballador. [Torna]





