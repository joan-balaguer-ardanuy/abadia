Publicat l’any 2001, aquest llibre de relats de Quim Monzó conté tretze contes i una nouvelle tenyits d’una incitant comicitat negra. Són històries cruels, travessades per la felicitat, la violència i els inferns privats, i poblades per personatges obsessius amb la rialla a contrapeu. Monzó suma —a la mestria demostrada en els llibres anteriors— noves estratègies narratives, i fa servir amb originalitat tota una gamma de tons que confereixen a El millor dels mons una força singular i ens el mostren com un innegable nou pas endavant.





Quim Monzó





El millor dels mons




ePUB v2.0

GossetInofensiu 06.10.14





Títol original: El millor dels mons

Quim Monzó, 2001

Edició digital: GossetInofensiu (v1.0)

Segona edició: EpubCat (v2.0)

ePUBCat base r1.3





—Connaissez-vous M.G.?

L’autre ne le connaisait pas.

—Il a écrit tel, tel et tel ouvrage,

dit M.G. en citant les titres

RAYMOND QUENEAU, Le petite gloire





1





El meu germà


Un migdia de Nadal, en ple dinar i sense que cap malaltia o avís previ —ni que fos petit i discret— ens hagués permès sospitar cap problema de salut, el meu germà es va morir. No havia estat mai un noi gaire actiu —es marejava sovint, i no li agradava jugar a futbol ni emborratxar-se amb els companys quan anàvem al restaurant xinès de darrere de l’escola, no tant perquè el dinar fos barat com perquè a l’hora de pagar ens convidaven a gotets de licor sense preguntar-nos l’edat—, però tampoc no era malaltís, aquella mena de noi que de seguida es veu que no acaba d’anar bé. Per això els pares es van quedar en un estat de xoc tal que no acabaven d’entendre què passava en realitat. En el fons suposo que no volien entendre-ho, perquè si de debò haguessin volgut els hauria estat ben fàcil adonar-se’n: el Toni era ben mort, allà davant seu, i si no ho veien era perquè potser no podien permetre-s’ho. El pare treballava en una botiga de taxidèrmia de la plaça Reial; era un bon pare i un bon marit, no tenia cap vici, tret d’una enorme caixa de fusta amagada a l’armari, amb revistes de senyores despullades i amb l’entrecuix difuminat, tancada amb un cadenat que el meu germà i jo obríem quan ens deixaven sols a casa. A les tardes, la mare portava la comptabilitat d’una petita empresa de construcció. No érem la foto de família feliç que surt als anuncis de cuines i frigorífics, però tampoc no ens ofegava la depressió. Vivíem al dia i no estalviàvem gaire perquè els nostres estudis i la hipoteca del pis devoraven tots dos sous. No anàvem mai al cine. Com a gran desembós setmanal, cada dissabte el pare comprava el diari esportiu per informar-se dels partits que s’havien de jugar aquell cap de setmana. Comprava el del dissabte perquè així tenia dos dies per llegir-lo de dalt a baix; comprar el diari del diumenge li semblava un dispendi exagerat si només tenia un dia per llegir-lo. El diumenge miràvem sempre el partit que feien per la tele, fos quin fos i encara que els equips ens caiguessin tan lluny que fins i tot ens costés situar-los al mapa. Quan em va arribar l’adolescència, els dissabtes i els diumenges la mare insistia que sortís amb amics; no volia que fos el que ella en deia «un nen de pis». «Tancat tot el dia a casa no tindràs mai amics, ni trobaràs cap noia que es casi amb tu». El meu germà, dos anys més petit que jo, reia; li feia gràcia allò de les noies i de casar-se. Jo m’estimava més quedar-me a casa, mirant amb el pare els partits de futbol de la tele.

Això del Toni va ser just després que la mare hagués portat a taula la plata amb els torrons i les neules. Havíem menjat la sopa de galets, la carn d’olla i el pollastre farcit, i, de cop, com si fos la cosa més normal del món, el cap del meu germà es va decantar cap endavant, molt a poc a poc, fins a clavar la cara al plat de torrons. Els pares es van quedar glaçats. Només tocar-los s’haurien esquerdat en mil bocins. Els vaig veure tan incapaços de reaccionar que, en una crítica mil·lèsima de segon, vaig decidir fer, jo també, com si tampoc no me n’adonés. De fet no se’l miraven: miraven la taula, just davant seu, forçant la vista per no veure’l, tan indefensos que, perquè no patissin, almenys de moment, vaig passar la mà per l’esquena del Toni i, per dreçar-li el dors, el vaig estirar pel coll del jersei. Com que tota aquesta activitat necessitava una justificació que la fes mínimament versemblant, vaig agafar el tovalló i li vaig eixugar els llavis. Era un moment de tràmit, perquè, de seguida que volguéssim, podríem tornar enrere: qualsevol dels tres —el pare, la mare o jo— podia esclatar a plorar i proclamar als altres dos la veritat evident. Però ningú no s’hi atrevia. Segur que cap dels tres no pensava en aquell moment que la intenció fos negar que s’hagués mort. Tots tres —jo amb aquella estirada pel coll, i aquell passar-li el braç per l’esquena mentre li eixugava els llavis; ells fent veure que no se n’adonaven —preteníem, com a màxim, retardar el moment de les corredisses i els plors. Sempre em destrossava el cor veure ma mare plorar, i a mon pare no l’havia vist plorar mai, ni tan sols llavors de la mort sobtada de la meva germana, al bressol. Els recordo al costat del taüt petit i blanc, ma mare desfeta en llàgrimes i mon pare amb els ulls vermells. Ara, mentre eixugava els llavis morts del Toni, encara em justificava pensant un cop i un altre que el que tots plegats fèiem era, només, retardar una mica l’instant d’enfrontar-nos amb la veritat. Va ser quan el pare se li va adreçar amb naturalitat aparent —«Em sembla que has begut massa, Toni»— que vaig entendre que no tenien cap pressa per acceptar l’evidència i que aquell «em sembla que has begut massa, Toni» me l’adreçava més a mi que no pas al Toni, que ja no el podia sentir, ni el podria sentir mai més. Per això vaig accedir a aquella súplica silenciosa i, per ajudar-los a simular aquella fantasia confortable, de cop em vaig posar dret, vaig agafar el Toni per les aixelles i el vaig aixecar de la cadira mentre li deia: «Va, vinga, t’acompanyaré al llit. Has menjat massa».

Vaig canviar la recriminació del beure per la del menjar perquè vaig creure que, inconscientment i tot, els pares agrairien que no el titllés de borratxo en aquella última ocasió. La veritat, a més, és que a penes havia begut mitja copa de xampany i, en canvi, havia menjat la sopa de galets, havia repetit de carn d’olla i, dos cops, de pollastre farcit, i si no havia començat a atacar simultàniament les neules i els torrons era perquè de cop s’hi havia quedat. Amb el meu braç dret per darrere de la seva esquena, fins a l’aixella per on el subjectava, i el seu esquerre al voltant del meu coll i subjectant-li la mà perquè no caigués, vaig dur-lo a l’habitació que compartíem. El vaig asseure en una cadira, amb el cap sobre l’escriptori, dubtant si havia de passar pel tràngol de despullar-lo i posar-li el pijama. Però era evident que hi havia de passar si es tractava de simular amb una mica de coherència que tot continuava com si res. Si el ficava al llit vestit, no podríem aparentar que no havia passat res. M’hi vaig posar, doncs, amb tota la inexperiència de la primera vegada. Només qui ha vestit o despullat un mort sap com és de difícil, perquè tots i cada un dels membres coincideixen a tenir el que, amb tota lògica, se’n diu pes mort, i quan creus que per fi has ficat un braç per una màniga, tot el cos es decanta cap a l’altra banda i has de falcar-lo com sigui —amb el teu pit, la cama, l’esquena— i continuar endavant: l’altra màniga, el carnal dret, el carnal esquerre…

Vaig sortir de l’habitació suant. Al menjador m’esperaven els pares, amb cara ansiosa, suplicant amb els ulls que encara no els desfés l’engany. «S’ha adormit de seguida», vaig dir. Van respirar alleujats. «Això és que ha menjat massa», va dir la mare, excessivament tensa per improvisar una opinió nova. «I ha begut massa. Una ampolla de xampany, us heu begut entre tots dos!». Era el pare qui exagerava. «Si ara dorm, després es trobarà millor», va dir la mare. «Però es despertarà a l’hora d’anar a dormir i aleshores no dormirà a la nit», es queixava el pare. «I què?», deia la mare, «el cas és que dormi ara».

Tancat a l’habitació, m’estava assegut al costat del meu germà i, com que ell tenia els ulls tancats i el rostre serè, era com si encara pogués despertar-se en qualsevol moment i dir: «Au, vinga, prou de broma. Us ho havíeu cregut, oi?». S’estava damunt del llit, amb el pijama de ratlles blavoses i els ulls oberts. Li vaig abaixar les parpelles. Ningú no dorm amb els ulls oberts. Tenia la pell freda, pàl·lida? No gaire. A quarts de nou vaig considerar que ja n’hi havia prou d’estar allà amb ell. Total per què? Vaig anar al menjador per anunciar que el Toni no soparia. La mare va alçar el dit com si jo en fos el culpable: «Ja t’ho deia, que havia menjat massa». «No és només el que ha menjat. Una ampolla de xampany, s’han begut entre tots dos!», deia el pare, obsessionat a prevenir-nos dels mals de l’alcohol, que havien dut a la tomba el seu germà petit. M’hi vaig asseure i vaig menjar quatre talls de torrons; no tenia més gana. Després vaig tornar a l’habitació, vaig contemplar un instant el Toni, em vaig posar el pijama, em vaig ficar al llit i vaig començar a llegir. A quarts de dotze els pares van venir a dir-nos bona nit. Agafats de la mà i retallats en el rectangle de claror de la porta, no es decidien a entrar. Em vaig adonar que de cop s’havien fet grans i fràgils. Ens van fer un petó. Primer al Toni i en acabat a mi. La mare el va acotxar amb la roba de llit, fins a la barbeta. A mi em parlava fluix per no despertar-lo: «Tanca el llum, que amb tanta lluminària no deu poder dormir bé».

Vaig dormir pla, més hores de les que havia imaginat, i quan em vaig despertar em va desconcertar trobar el Toni exactament tal com l’havia deixat. La mateixa postura, la mateixa mà sobre la gira del llençol. Però com l’hauria d’haver trobat, si no?

¿Què esperava? Que en plena nit s’hagués regirat enmig d’un somni i tot hagués estat un deliri de Nadal? Vaig deixar per un altre dia la feina de dutxar-lo i el vaig vestir de seguida, abans de vestir-me jo. Els esforços del dia abans per despullar-lo i posar-li el pijama es van repetir ara per treure-li el pijama i vestir-lo. De tan suat com vaig quedar, vaig ser jo qui, tot seguit, es va dutxar a corre-cuita. Al menjador, el pare i la mare ens van rebre amb un somriure que barrejava l’agraïment i la impaciència. La mare va considerar que el Toni feia més bona cara.

Cada dia que passava el vestia i el desvestia amb més rapidesa, i aviat feia que s’assegués a la cadira, i s’aixequés, amb una naturalitat acceptable, i que fins i tot esbossés algun somriure o alcés irònicament la cella dreta. Vaig passar les dues setmanes de vacances a casa, embrancat en els llibres de taxidèrmia del pare. Portar-lo a l’institut va ser més complicat. D’entrada, la dificultat de pujar-lo a l’autobús sense que caigués a cada moment, i sense semblar que duia un borratxo. Cada dia que passava, però, me’n sortia més bé. Els dies pitjors eren aquells que no trobava seient lliure i l’havia d’aguantar tota l’estona, dissimuladament, amb el meu braç dret per darrere de la seva esquena, aferrant-lo per l’aixella, i amb el seu braç esquerre al voltant del meu coll per, subjectant-li la mà esquerra, evitar que amb els revolts caigués. A l’institut, primer el portava a la seva classe i l’asseia al seu pupitre, explicava que s’havia marejat i que de seguida estaria bé, i jo me n’anava cap a la meva classe. Si em feien preguntes, els parlava dels marejos que patia des de petit i que ara se li havien fet constants. Per fortuna, el Toni havia estat sempre un noi callat, que en tota la vida no havia aixecat mai el dit a classe per contestar cap pregunta. La massificació escolar hi feia la resta. Amb prop d’una cinquantena d’alumnes a cada aula, si s’és discret és fàcil passar desapercebut.

Un migdia, vaig sortir de matemàtiques, corrent per anar a recollir-lo, i vaig trobar que no hi era. Un company que encara arreplegava els llibres, en un pupitre a l’altra punta de l’aula, em va dir que l’havien dut a la infermeria. Me’l vaig trobar en una llitera. L’encarregat de la infermeria em va explicar que hauríem de trobar el perquè de tots aquells desmais, no fos cas que tingués anèmia.

—Li hauríeu de fer una analítica.

Li vaig dir que d’acord i ja no n’hem tornat a parlar més. A poc a poc he anat millorant la tècnica per dutxar-lo i afaitar-lo. Ara pujo amb ell a l’autobús i al metro amb gran agilitat. Sovint se’m repeteix un somni: jo sóc el mort però no ho sé i, per no violentar-me, el meu germà fingeix que el mort és ell mentre, dissimulant la veritat, em porta amunt i avall. Es ell qui, amb el braç que em passa per damunt de l’esquena, m’aguanta i em fa complir amb les rutines de la vida diària. Es un somni que em fa feliç i m’ajuda a tirar endavant aquesta complicada vida conjunta que tenim. Hi va haver, però, un moment crític: quan va trobar nòvia, la Teresa, una noia que li valora de manera especial que sàpiga escoltar, una actitud gens habitual en altres homes, diu. Em va semblar que no me’n sortiria. Sobretot quan van decidir anar a viure plegats i la vaig haver de convèncer dels motius inexcusables —inventats sobre la marxa— pels quals jo també havia d’anar a viure amb ells.

Sis anys més tard va morir la mare i, al cap de pocs mesos, el pare, que sense ella es va desfer com un gelat al sol de l’agost. Vaig pensar que, havent mort els pares, per fi havia arribat el moment de deixar de fingir. Però hi dono voltes i voltes, i sempre acabo per no veure-m’hi amb cor. En part perquè aquesta dedicació obsessiva al meu germà, aquest viure per persona interposada, m’ha estalviat tots aquests anys haver-me de relacionar gaire amb gent, haver de ser realment jo, i en part per la Teresa, que no sé si suportaria saber la veritat.





La mamà


Teníem deu anys, eren les hores prèvies a l’entrada a classe i ens estàvem al pati jugant a frontó amb la pilota del Xavi, una pilota de tenis que en un temps devia haver estat blanca però que des de feia almenys dos anys —que és quan vam començar a jugar a frontó abans de les classes— era, més que grisa, bruta a còpia de taques. Després, amb la celeritat de la infantesa, tot d’una vam deixar el frontó i ens vam posar a jugar a tocar i parar, només una estona perquè, quan els de cinquè se’n van anar i va quedar lliure una de les porteries d’handbol, hi vam anar tots de seguida i vam muntar un partidet de futbol, tres contra tres: el Juanito, el Xavi i l’Albert contra el Pep, el Garrido i jo. Aleshores, quan feia una estoneta que jugàvem i cada cop era més a prop l’hora d’entrar a classe, va arribar una pilota alta i el Juanito i jo vam saltar alhora per rematar-la, amb tanta força que vam topar —el cap de l’un contra el cap de l’altre: catacroc —i el Juanito em va mirar de través i em va dir: «Fill de puta», molt fluixet; i jo em vaig quedar parat.

Però ja sonava el timbre que anunciava l’hora d’anar a classe i vam agafar les carteres i vam anar pujant, el Juanito i jo fregant-nos el cap. De tan fort que havia sigut el cop, segur que ens hi sortia un nyanyo. Jo no li deia res, al Juanito, però no em podia treure del cap què m’havia dit. M’havia dit «fill de puta», i no hi podia deixar de pensar. Què volia dir exactament la paraula «puta» ho sabia des de feia un parell d’anys, perquè ho havia buscat al diccionari Rancés en aquella època en què buscava totes aquestes paraules, no tant perquè no n’intuís el significat com perquè trobava un gran plaer veient com les definia el diccionari, sempre d’una manera tan polida que fins i tot quan buscaves «follar» t’ho explicaven d’una manera asèptica. I aleshores, sabent com sabia què vol dir exactament «puta», era ben clar que, aplicada en genitiu al nominatiu «fill», només podia voler dir una cosa: que la mamà era puta.

És evident que ara, tants anys després, sé que «fill de puta» és un insult que es fa servir independentment que la mare d’aquell que es vol ofendre sigui puta o no. Ara sé que, quan algú li diu a un altre que és un fill de puta, tant el que insulta com l’insultat són conscients que no necessàriament la progenitora és puta, perquè, de fet, no s’hi enuncia cap veritat, ni això importa a ningú. El que importa és l’animus iniuriandi, i és en aquest sentit que ho entén tothom. Però aleshores jo tenia deu anys i, encara que ara sembli impossible, era una altra època —de joguines de llauna i de ràdios gramoles— i no havia sentit mai que ningú li digués «fill de puta» a algú altre. Potser perquè havia dut sempre una vida tranquil·la, entre casa i l’escola (com a màxim, alguna visita a casa d’algun amic) i no havia anat mai a veure cap partit a cap camp de futbol ni havia vist baralles al carrer, i a l’escola tots érem massa ben educats per fer servir aquesta mena d’expressions, ni que fos per rebel·lia. Però tot això ho sé ara que els anys han passat, que sóc gran i que n’he sentides de tots colors; aleshores no ho sabia ni podia saber-ho, i per això la frase del Juanito quan els nostres caps van xocar no la podia entendre de cap altra manera que no fos una confessió. El Juanito em confessava una veritat que jo desconeixia, i havia aprofitat aquell moment de proximitat màxima precisament per avisar-me sense que ningú se n’adonés, i potser també perquè el fet era tan greu que, en circumstàncies normals i sense aquell contacte directe, no s’hauria atrevit mai a explicar-me que havia sabut que la meva mare es guanyava la vida oferint el seu cos als homes a canvi d’una gratificació econòmica. Jo m’imaginava en la situació del Juanito —si hagués sabut, per exemple, que la seva mare era puta— i és ben probable que hagués fet el mateix. Gairebé segur que no m’hauria vist amb cor de dir-li que la seva mare era puta, així, sense més ni més, al mig d’un passadís de l’escola o quan de vegades fèiem plegats un tros del trajecte de tornada cap a casa. Com l’hi havia de dir? Es molt difícil dir-li a un amic: «Saps què?, he sabut que ta mare és puta i es guanya la vida obrint-se de cames i deixant que els homes se la follin». Com podria haver-li dit això a un amic? M’hauria mort de vergonya! Per això era del tot encertat que el Juanito, potser espontàniament, sense haver-ho previst, hagués decidit confessar-m’ho aprofitant aquell instant brusc i sobtat en què els nostres caps havien xocat mentre lluitàvem per una pilota alta. I per això mateix després ja no me n’havia dit res més, ni una paraula, ni aquella tarda ni els dies següents. Ell ja havia complert, dient-m’ho. Jo, esclar, no havia tingut prou coratge per preguntar-li res més. No em veia amb cor d’acostar-m’hi i dir-li: «Escolta, tot això de la meva mare, com ho saps?, qui t’ha dit que és puta?, ho sap gaire gent?». Perquè potser a l’escola tothom ho sabia menys jo.

Quan vaig arribar a casa i la mamà em va fer el quotidià petó de benvinguda, la vaig observar fixament. Vaig observar aquells grans llavis pintats. Per què se’ls pintava amb tanta perfecció? Si ara hi penso, totes les altres mares se’ls pintaven amb perfecció semblant, però jo aleshores no pensava en els llavis de les altres mares sinó en els de la meva, la mamà, i hi veia els rastres del pecat. La mamà era molt guapa; el papà sempre abraçava la mamà i em deia: «Que guapa que és la mamà, oi?», i segur que sent tan guapa els homes devien pagar amb gust els diners que els demanava a canvi de follar. Quins homes, per cert, se la follaven? Els veïns de l’escala? D’on treu els clients, una puta? En aquells anys innocents em semblava que el més lògic era que tragués els clients de la gent de més a prop. I qui més a prop que els veïns? Per exemple, el veí del primer tercera, que sempre era tan amable amb nosaltres quan tornàvem de plaça i ajudava la mamà a pujar el cabàs de la compra els set graons que hi havia des de l’entrada de l’escala fins a l’ascensor, i tot eren somriures i galanteria. Segur que devien follar i després ell devia treure la cartera i li devia donar diners. On ho feien? I quan? I què feien exactament? Jo en aquella època tenia una idea no del tot completa del que un home i una dona poden fer en un llit —o en un cotxe o en una oficina—, però havia vist algunes revistes porno que el Xavi havia portat a escola i m’havia adonat que els homes i les dones follen als llits, als cotxes, a les oficines i als tallers mecànics, i que ho fan de molt diverses maneres, i que precisament és bàsic anar canviant constantment de postura. Follen ells a dalt i elles a baix, i elles a dalt i ells a baix, i elles de quatre grapes i ells al darrere. I també veia que, sempre, les dones es posen les polles dels homes a la boca i, al final, els homes se’ls escorren a la cara: no havia vist cap història fotogràfica on, al final, els homes s’escorreguessin en cap altre lloc que no fos la cara de les dones. Tirant lluny s’escorrien als pits perquè no l’encertaven; això és el que en pensava aleshores. Fins a tal punt n’estava convençut que creia que el final obligat de qualsevol acte sexual era que l’home s’escorregués a la cara de la dona i, si no era així, la cosa no havia anat bé. Per això jo m’imaginava la mamà mamant-l’hi al veí, i el veí escorrent-se-li a la cara. Per això vaig començar a sentir una mena de fàstic cada cop que tornava de l’escola i la mamà m’acostava la cara per fer-me un petó. Me la mirava amb angúnia. Aquells llavis somrients eren els mateixos que potser poc abans havien mamat la polla del veí del primer tercera. I en aquella galta tèbia —que sempre m’havia agradat acariciar— potser mitja hora abans hi havia abocat la llet. Es devia haver rentat la cara amb sabó, la mamà? I amb especial atenció els llavis, abans de tornar-se’ls a maquillar i esperar que jo arribés de l’escola? I si no se’ls havia rentat prou bé i, en fer-li jo un petó, els meus llavis entraven en contacte amb restes —microscòpiques i assecades, però restes al capdavall— de la llet del veí del primer tercera? Per això, de tornada a casa, vaig començar a esquivar-li el petó. La mamà se’n sorprenia. «Com és que ets tan esquerp?», em deia. «Encara no tens l’edat!». Però jo no em quedava a escoltar-la: me n’anava corrent cap a l’habitació mentre em repetia, per avesar-m’hi: la mamà és puta, la mamà és puta.

I el papà, ho sabia? Ho sabia que la mamà es donava a qualsevol home que en pagués el preu? Oh, com em feia patir que el papà, pobre, visqués als núvols. Per la cara que feia i per com s’abraçaven i per com es feien un petó quan ell tornava de la feina, semblava ben bé que no ho sabia. Perquè si ho hagués sabut no l’hauria besada amb la tranquil·litat amb què ho feia. De vegades, mentre eren a la cuina preparant el sopar, i quan sopàvem, jo els observava des de l’altra banda de la taula: ell li acostava la cara i li feia un petó amb molta estima i jo pensava: pobre papà, no sap que aquesta boca que besa ha englotit abans la polla del veí del primer tercera, o de qualsevol altre dels veïns. I no sols dels veïns. Dels botiguers, també. Perquè al principi només me la imaginava amb els veïns, però aviat vaig començar a sospitar també dels botiguers. L’home dels llegums cuits, per exemple, que es passava la mà pels cabells quan arribàvem. I l’home del colmado, sempre amb un somriure d’orella a orella i que em donava caramels. Per què me’n donava sinó perquè estigués content i no indagués, i, si indagava i descobria res, que almenys callés per por de deixar de rebre els caramels? Però amb el pas dels dies vaig començar a sospitar també dels que no eren gens amables, perquè intuïa que simulaven ser malcarats perquè ni jo ni els altres clients sabéssim que amb la mamà es veien d’amagat i que follaven previ pagament. Per exemple, el bacallaner. No havia entès mai com anàvem a aquell bacallaner gras i antipàtic del carrer de dalt, havent-n’hi un altre de ben simpàtic al mercat. La mamà deia que potser sí que era antipàtic però que tenia les millors olives del barri, i sempre m’havia semblat una excusa poc creïble —potser perquè a mi les olives no m’agradaven—, però ara de cop i volta entenia que no era que fos antipàtic sinó que fingia ser-ho per no despertar sospites ni en mi ni en els altres clients. El director de l’escola era un altre d’aquests antipàtics fingits. Sempre tan auster quan teníem reunió, per no demostrar la familiaritat que l’unia amb la mamà. Igual que el meu tutor, el senyor Barrachina. Com havia de ser tan sever sinó per dissimular les baixeses a què es lliuraven en algun lloc amagat? I amb quants altres professors devia tenir també tracte? Fins els pares dels meus companys d’escola devien visitar-la mentre jo era a classe i el papà a la feina. Potser era per això que el Juanito ho havia sabut. El seu pare devia ser-ne client i un dia se li devia haver escapat, sense voler. Però no era versemblant. Potser el Juanito havia sentit per casualitat una conversa entre el seu pare i el pare d’algun altre nen, tots dos clients de la mamà, i per això ho devia haver sabut. Va ser a partir d’aleshores que vaig començar a desconfiar de les mirades dels companys. En mirades que fins aleshores m’havien semblat amables o indiferents, ara hi llegia la burla. Tots m’observaven sabent que la mamà era puta.

Ella, mentrestant, cada cop recelava més quan veia que jo arribava de l’escola i apartava la cara perquè no em toqués amb els llavis. «Què et passa?», em preguntava tota seriosa. «Res. Vaig a l’habitació, que tinc deures». També recelava que parlés menys que mai. «Deixa’l estar. Es l’edat», deia el papà, que ho ignorava tot. Però jo no ho ignorava i per això, cada tarda, quan tornava d’escola buscava per la casa algun detall que m’evidenciés que hi havia hagut algun home. Cendrers bruts, una corbata oblidada, algun detall en el llit del dormitori matrimonial. Aixecava els llençols i hi buscava pèls, per exemple. De molt més petit, un matí de diumenge que havia anat al llit del papà i la mamà, jugant jugant havia trobat un pèl petit i rinxolat que destacava en la blancor del llençol. L’havia agafat amb els dits i l’hi havia ensenyat a la mamà, i la mamà s’havia posat a riure: «Deixa això!». «Què és?». «Un pèl». Però no podia ser, perquè la mamà era rossa i el papà tenia els cabells llisos i de cap dels dos no podia ser. «Es un pèl del papà». I, com que jo la mirava sense acabar d’entendre com podia ser del papà si el papà té els cabells llisos, la mamà em va dir que no era un pèl del cap i per verificar-ho vaig començar a fixar-m’hi sempre, quan el veia sortir de la dutxa: els pèls al voltant del penis els tenia curts i rinxolats, com el que havia trobat al llit. I llavors, com que sabia tot això dels pèls de dalt i de baix, cada tarda, quan tornava de l’escola anava dissimuladament cap al seu dormitori i aixecava els llençols i mirava a veure si hi trobava cap mena de pèl com aquell, petit i rinxolat però diferent dels del papà, o cap peça de roba d’home oblidada. I va ser així —un dia que havia repassat de dalt a baix els llençols a veure si hi trobava res i que els estava tornant a col·locar a lloc de manera que no es notés que els havia aixecat— que la mamà va entrar de sobte a l’habitació i em va descobrir.

—Què fas amb els llençols?

Li vaig dir que res.

—Com que res?

M’havia enxampat. No podia contestar que res i pretendre que em cregués.

—Estava buscant una cosa.

Però era impossible que s’empassés una excusa tan simple. Què podia estar buscant? La maquineta de fer punta al llapis? Era evident que si era allà regirant-los els llençols no era per buscar res que se m’hi hagués perdut, així que vaig optar per córrer cap a ella i m’hi vaig abraçar, procurant no tocar-li les galtes ni els llavis, i vaig començar a plorar tan desconsoladament que les llàgrimes em queien a raig, mentre parlava amb tants sanglots que no se m’entenia res, cosa que ja m’anava bé. «Mamà, mamà…», li deia. I així, entre sanglot i sanglot, vaig anar allargant la plorera fins que no em va quedar altre remei que explicar-me i li vaig dir que havia sabut que era puta. M’ho havien dit a l’escola.

Ara no somreia. Em mirava molt fix, amb una mirada que bullia d’indignació. Va voler saber qui m’havia dit una cosa així, i li vaig dir que per res del món no l’hi podia dir perquè no podia trair qui m’ho havia dit. Em va dir que em deixés de romanços i li digués exactament què m’havien dit, i vaig tornar a plorar i li vaig dir que no li diria el nom de qui m’ho havia dit, però sí el que m’havia dit: que jo era fill d’una puta. No li vaig explicar exactament allò del cop de cap perquè aleshores ho hauria tingut fàcil per saber que qui m’ho havia dit era un dels companys amb qui jugava sempre, i aleshores aviat hauria sabut qui era. Li vaig dir: «Se m’ha acostat un nen i m’ho ha explicat: que sóc un fill de puta». I aleshores va obrir els ulls i em va dir: «A veure si ho entenc. Ha vingut un noi i t’ha dit “fill de puta”. És això?». Jo vaig fer que sí amb el cap. «Que us estàveu barallant?», va preguntar. Vaig negar amb el cap. «No us estàveu barallant?». Vaig tornar a fer que no. «Mira, la gent, per insultar-se de vegades es diu coses així…». Em va explicar que «fill de puta» és un insult que es diu per ofendre algú, però que no s’ha d’interpretar de manera literal. Que et diguin «fill de puta» no vol dir que sigui veritat que ho siguis, no vol dir exactament el que les paraules signifiquen. M’acariciava i em consolava, però jo no m’ho creia gens ni mica, perquè ningú no insulta a ningú dient-li «coix» si no ho és. Ja et poden dir «coix», que si no ets coix no et molesta ni t’ofèn ni t’indigna. En canvi, si ets coix, sí que et molesta que t’ho diguin, perquè remarca una mancança que, en general, et sap greu tenir. La mamà insistia a saber el nom del nen que m’ho havia dit, però tant com ella insistia jo m’hi negava. Fins que va desistir. Que hagués acabat desistint em va fer sospitar encara més. Em deia que no era veritat perquè volia que no hi pensés més, perquè tot i ser puta m’estimava i volia que no patís. Per això em diu que no ho és, pensava jo, i, com que els grans en saben molt de parlar i de parlar i d’empescar-se coses, ara s’empesca que és un insult, i, com que sóc petit i de totes aquestes coses no en sé gaire, ves què he de fer sinó callar, almenys davant d’ella.

Davant d’ella i prou, perquè el dissabte següent, quan se’n va anar a la perruqueria i em vaig quedar a casa tot sol amb el papà, m’hi vaig acostar i li vaig dir: «Papà, t’he de dir una cosa». No va aixecar la vista del diari, però va mormolar: «Ahà…». «Potser no ho saps, papà, però la mamà…». Va aixecar la vista del diari, es va abaixar les ulleres de llegir i em va dir: «La mamà, què, fill?». Li vaig dir: «Papà, la mamà és puta, no sé si ho sabies». El papà va doblegar el diari, el va deixar sobre la taula i al damunt hi va deixar les ulleres de llegir. «Què dius que què?». Sabia que tornar-l’hi a dir l’enfurismaria encara més, però jo era fill seu, ell era el meu papà estimat i no podia ser que continués sense saber la veritat sobre la mamà, i per això li vaig dir: «Papà, no t’empipis, et demano sisplau que no t’empipis, però t’he d’explicar una cosa que no saps, i és que la mamà és puta. Papà, és puta, jo no en tinc la culpa, però és així!». Em va agafar pel polo i jo vaig començar a plorar. A raig em queien les llàgrimes, sobretot quan vaig veure que havia alçat el braç dret i el tenia a punt per clavar-me una bufetada, ell que, tot i ser tan fort i haver jugat al Júpiter i a l’Europa, mai de la vida no m’havia pegat ni, de fet, havia de pegar-me mai, perquè tampoc no em va pegar aquella vegada, el moment més dramàtic de la nostra relació paternofilial, que, per cert, un any després es veuria extingida la tarda que, mentre aparcava el cotxe a la plaça de pàrquing de sota de la seva nova casa —perquè feia poc menys d’un any que s’havia separat de la mamà—, va morir d’un infart. Però aleshores tot això no havia passat, aleshores era ben viu davant meu, amb la mà alçada i ple d’ira. Li vaig dir: «Sé, papà, que això que et dic et fa molta ràbia. Imagina’t la ràbia que em fa a mi, que es la meva mamà, però és que ho havies de saber». Aleshores va abaixar el braç, en un gest de derrota que em va fer entendre que refrenava l’impuls inicial d’indignació perquè no podia lluitar contra la veritat que jo li havia descobert. O bé ja ho sabia i el que li feia ràbia era que jo també ho hagués sabut. En qualsevol cas, va aturar el braç abans de pegar-me perquè havia entès que jo no havia fet res de dolent: no havia dit més que la veritat.

Quan la mamà va tornar de la perruqueria, tots dos es van tancar al dormitori. Jo sentia com parlaven. El pare li devia demanar explicacions, i per això xerraven tant. Fins que la porta es va obrir tot d’una i van sortir i em van cridar al sofà i em van fer seure davant d’ells i la mamà em va dir que el papà li havia explicat que jo li havia contat el mateix que li havia contat a ella. «Em semblava que l’altre dia la cosa havia quedat prou clara. “Fill de puta” és una expressió que es diu per ofendre. No és cap confessió de res, i per això vull que em diguis allò que l’altre dia no em vas voler dir: qui t’ho ha explicat, això. Vull que m’ho diguis». Com que les coses es complicaven vaig tornar a plorar. Em va abraçar, em deia que no plorés però que li digués qui havia sigut. Jo li deia: «No m’ho crec, mamà, això que em dius. M’ho dius perquè m’estimes i vols fer-me content encara que sigui amb una mentida piadosa». El papà va esbufegar, es va aixecar del sofà, se’n va anar cap a la cuina i va donar un gran cop de porta. «Mamà, no vull que el papà s’empipi amb mi», li deia jo plorant, «però no puc mentir, i ara mentiria si fes veure que no sé la veritat». I, un moment que vaig apartar la cara perquè la mamà no em fes cap petó, vaig veure que ella també plorava de neguit. I jo li deia: «No ploris, mamà, que jo t’estimo igual».





Vacances d’estiu


És mitjanit i fa una calor espessa. La dona es fica al llit i, com cada vegada que es fica al llit des de fa vuit mesos, s’acaricia la síndria descomunal que du per panxa. La pell és tibant i agradabilíssima al tacte. Mentre s’hi entreté sent com, al quarto de bany, el marit es raspalla les dents, glopeja aigua, l’escup i obre l’aixeta per fer-ho anar tot avall. Fa estona que el fetus mira d’acomodar-se, com un astronauta a la nau espacial, buscant la millor posició per passar la nit. La dona intenta esperar desperta que el marit es fiqui també al llit, però les parpelles li pesen cada cop més, de tant en tant se li tanquen i cada cop triga més a tornar-les a obrir. Quan finalment l’home entra al dormitori, la troba adormida. Aparta el llençol, s’estira al seu costat i tanca el llum. Pel badall de la finestra no entra ni un alè d’aire. Se sent l’exhalació d’esclats d’una motocicleta.

A quarts de quatre la dona obre els ulls alarmada i es toca la panxa. La té tibant i inflada, com sempre, però no hi nota cap moviment, cap pressió del que de vegades ella imagina el cap, de vegades el cul i de vegades els peus. Allarga la mà cap al marit i el sacseja. Fins a aquest moment l’home somiava que era en aquest poble altoaragonès que últimament, des que per la imminència del part van decidir no anar enlloc de vacances i quedar-se a la ciutat, se li repeteix en cada somni, amb tant de fervor que, quan es desperta, durant els primers moments sempre dubta si hi ha estat mai. La dona li diu que no nota el nen, que de sobte ha deixat de sentir-lo i que és precisament la immobilitat el que l’ha despertat. L’home corre cap al telèfon, marca un número i demana un taxi. Mentre el taxi arriba es vesteixen a corre-cuita; amb més pressa de la que hauria calgut, perquè, quan finalment els telefonen per dir-los que el taxi és a la porta, ja fa estona que tots dos són al menjador, cara a cara, sense dir-se res i a punt per sortir.

A la clínica, el metge confirma els temors: el nen és mort. Per què? Ara mateix és impossible saber-ho. Hauran d’esperar que neixi per, aleshores, fer-li l’autòpsia i determinar-ne les causes. Si és possible determinar-les, perquè sovint no hi ha cap explicació clara. Són coses que passen de vegades: el fetus mor i llestos. El metge parla i parla i parla, i de tant en tant l’home fa una pregunta i aleshores el metge torna a parlar i parlar, però ella no l’escolta perquè s’ha quedat fent òrbites al voltant d’una de les primeres frases del metge: que hauran d’esperar que neixi per, aleshores, fer-li l’autòpsia, Vol dir això que no li provocaran el part ara mateix? Exacte. El metge ho argumenta: si faltés molt de temps, seria lògic provocar-l’hi, però en el seu cas el part és tan a prop que és millor esperar.

Els dies següents li resulta estrany que no es bellugui, que ni bategui, que hi sigui sense ser-hi i, al mateix temps, li resulta menys estrany del previsible. És com si en algun moment de l’embaràs ho hagués intuït, com si s’acomplissin les pors indefinides que, molts cops, durant aquests últims mesos no la deixaven dormir. Ara dorm amb el fill definitivament vuitmesó a dins, es dutxa amb ell a dins i, amb ell a dins, un matí telefona a la clínica, demana que la posin amb el seu metge i li implora que li provoqui el part d’una vegada. Ja no aguanta més viure amb allò a dins. El metge escolta en silenci i, quan la dona ha acabat, li repeteix, un per un, els motius que fan aconsellable esperar; el primer dels quals és que, quan el fetus s’aprimi, sortirà amb més facilitat. La dona ha girat el cap. Quan s’aprimi. Escolta encara la veu de sacarina mentre contempla, per la finestra, un estol de nens que llepen gelats. Des de fa dies veu nens amb gelats. Igual que fins ara veia embarassades pertot arreu, ara veu nens pertot arreu, més que mai. I embarassades; d’embarassades no ha deixat de veure’n.

Procura sortir de casa com menys millor, per no voltar amb aquesta panxassa sense sentit. Però de vegades no té més remei i, aleshores, la destrossen els comentaris benintencionats dels coneguts que, ignorants del que ha passat, somriuen i fan un gest cap al bombo:

—Què, com va tot?

O bé:

—Ja deus estar a punt.

O:

—Serà nen o nena?

No serà res, pensa sovint que hauria de contestar; havia de ser nen, fins i tot ja n’havíem decidit el nom, però ara, ves per on, no serà res. Ho pensa però no ho diu, perquè no suportaria la compassió. Somriu per compromís i s’esquitlla, calculant si ja es deu haver aprimat prou.

Fins que un divendres a la matinada nota un dolor esmolat al ventre. Per fi! Moguts per un ressort, home i dona es posen en acció: plis plas, en un moment estan a punt. No cal que agafin la bossa verda, fa broma ella. Es refereix a la bossa amb la bolcada de néixer que han passat mesos preparant i que encara no s’han atrevit a desfer. Surten corrents cap a la clínica. Unes hores més tard comença a parir. Vet aquí el somni de tota dona, ironitza mentre obre les cames tant com pot, vet aquí allò que tota la vida havia desitjat: passar per un part del qual en naixerà un mort, un nadó a qui ningú no picarà el cul perquè plori.

Al migdia, l’home és a la sala d’espera, fumant un cigarret i observant per la finestra la troca d’autopistes que bull a sota. Les que van cap a les platges estan atapeïdes. El metge se li acosta, el crida pel cognom, li diu que ja està i li allarga una bossa de plàstic. Es una d’aquestes bosses d’El Corte Inglés, amb trianglets verds. L’hi dóna i li diu que vagi a l’Hospital Clínic perquè li facin l’autòpsia de seguida. L’home contempla la bossa i s’hi mostra renuent. Ha de ser ell qui se n’encarregui? Precisament ell? El més lògic seria que ho fessin els metges, la clínica, qualsevol menys ell. ¿Volen que es passegi per la ciutat amb el fetus dins d’una bossa d’El Corte Inglés? Comprensiu, el metge li posa la mà a l’avantbraç. Precisament perquè és una bossa d’El Corte Inglés, li explica, ningú no sospitarà què du a dins. No es tracta del que sospiti la gent, protesta l’home. A ell, tant li fa el que sospiti la gent. Li importa un rave, la gent, i aquí el volum de la veu és tan alt que a la sala d’espera es giren un parell de caps. El que no troba lògic és passejar-se per la ciutat amb això.

—Com vulgui. Són les dues i és divendres. Si no hi va, haurem d’esperar a dilluns, i crec que com més ràpid ho enllestim, millor.

Al final acaba cedint, com li passa amb tot. N’està tip, de ser tan comprensiu. Surt de la clínica amb la bossa en una mà. Aixeca l’altra per parar un taxi.

Circulen amb les finestretes abaixades. Quan el taxi s’atura, l’aire és un brou espès. Escamots de turistes travessen ràpids els passos zebra, amb pantalons curts i un mapa a la mà. Els cotxes avancen a batzegades, les motocicletes s’esmunyen entre els rengles d’automòbils, a mil·límetres de les carrosseries. A molts cotxes hi ha pilotes de plàstic i para-sols plegats, encastats contra els vidres del darrere. Comença el cap de setmana. L’home té ganes que s’acabin les vacances.

A recepció assenyala la bossa i explica per què hi ve. Esperava celles arquejades i grans escarafalls, però la recepcionista ni s’immuta. S’ha espatllat l’aire condicionat, suen a gota viva i això és el que l’obsessiona des de fa un parell d’hores. Amb veu metàl·lica, la recepcionista li indica a quina planta i a quin taulell ha d’anar. L’home comença a caminar per un passadís llarg i amb taques d’humitat a la part baixa de les parets, després puja dos pisos, a continuació agafa un altre passadís. Als bancs hi ha homes en pijama, sense altra cosa a fer que mirar-lo. Homes demacrats amb samarreta imperi. Homes grassos, en pijama i mal afaitats. I colles de familiars de visita. Hi ha un vell que es passeja amb una bossa de plàstic plena d’un líquid groguenc a la mà. De la bossa surt un tub que es perd dins del pijama.

Al taulell hi ha una cua llarga. L’últim es gira per mirar-lo de dalt a baix, amb l’alegria que fa saber que acaba de deixar de ser-ho.

Quan li arriba la tanda deixa la bossa sobre el taulell i explica què l’hi ha dut. La infermera obre els ulls, mira el rellotge, fa espetegar la llengua i sacseja el cap. S’acosta a un metge que, en un despatx adjunt, llegeix informes de pacients i li explica el què. El metge sacseja també el cap, es treu les ulleres, mira l’home des de lluny, ordena tres papers a l’escriptori, va fins al taulell i deixa passar uns segons abans d’anunciar-li que qualsevol altre dia no hi hauria hagut cap problema, però passa que avui és divendres, un divendres d’agost, a més, i a aquesta hora —li sap molt de greu— no poden admetre cap ingrés d’aquestes característiques. Per què? Doncs perquè els que se n’haurien d’encarregar ja se n’han anat i no tornaran fins dilluns. El metge contempla la bossa i fins i tot allarga les mans fins a tocar-la amb la punta dels dits, com si volgués allunyar-la o, havent canviat d’opinió, fer-se’n càrrec. Però ni se’n fa càrrec ni l’allunya; ni tan sols la toca. Li diu que se’n vagi a casa i fiqui la bossa a la nevera.

—Dilluns, a primera hora del matí, ens la torna a dur.

L’home obre la boca per dir-li que no pensa ficar-la a la nevera de casa, però, com que es coneix i sap que acabarà cedint, la tanca sense dir res.

Per no anar amb la bossa en metro —amb l’atapeïment que hi ha—, agafa un altre taxi. Aquest té aire condicionat. El contrast amb l’exterior fa que, de sobte, senti fred. Igual que abans, els cotxes avancen a batzegades i les motocicletes s’esmunyen entre els rengles d’automòbils. Un eixam de nois en monopatí travessa el carrer, xisclant.

A casa, obre la nevera. Al congelador és evident que no l’ha de posar. És millor posar-lo a la zona més freda o a la de les verdures, per si un excés de fred li fos perjudicial a l’hora de l’autòpsia? Per no pecar ni per poc ni per massa, tria el prestatge del mig, en reparteix el contingut entre els altres prestatges i, quan queda buit, amb molt de compte hi col·loca la bossa. Tanca la nevera i, al lavabo, orina, es renta les mans i la cara, i es mira al mirall. Surt de casa i s’assegura de tancar bé la porta.

Quan passa pel costat de la nursery veu els bressols alineats, amb un nen viu a cada un d’ells. De seguida que localitza una infermera li pregunta quan se’n podran anar. La infermera arrufa el nas, li diu que un moment i se’n va rere un taulell, més enllà del qual hi ha una porta oberta. Sense entrar-hi, parla amb algú i en acabat fa mitja volta. Li explica que la seva dona no se’n podrà anar fins l’endemà, però com que l’endemà és dissabte i els dissabtes només hi queden els serveis de guàrdia, fins dilluns no li podran donar l’alta.

Si no li explica que té el nen a la nevera, la dona no entendrà que no es quedi aquesta nit a fer-li companyia. Tot i que abans de mig adormir-se ella li ha dit que se’n vagi a casa, ell sap que el més lògic és quedar-s’hi, dormisquejant en aquesta gran i incòmoda butaca d’escai marró que s’articula de manera que el respatller cau cap enrere i el reposapeus s’allarga cap endavant.

Mig adormit, no pot deixar de pensar en la nevera, i sent un no sé què d’haver-lo deixat completament sol. Mira el rellotge: quarts d’una. No es tracta que sigui massa petit per deixar-lo sol, perquè és evident que el noi no tindrà cap necessitat que, sent-hi ell, pogués satisfer. És, més aviat, que hi ha de ser aquestes dues nits perquè a partir del matí de dilluns el perdrà per sempre. Amb la dona tenen, com se sol dir, una vida per endavant, però amb el noi no hi estarà mai més i hauria de vetllar-lo. Per això es deixondeix i comprova que la dona dorm profundament. Aleshores s’aixeca de la butaca i surt de puntetes.

A casa, el primer que fa és obrir la nevera. La bossa és on la va deixar, al prestatge del mig. La treu i la diposita damunt del marbre. Després agafa el cubell d’escombraries que hi ha sota la pica, el col·loca davant de la nevera i hi va llançant tot el que hi ha dins: la mantega, els iogurts, la mostassa, els embotits, els formatges, la fruita, els ous, la llet, el cafè. Només hi deixa el got amb bicarbonat que hi tenen per eliminar les olors.

Un per un, neteja els prestatges amb una baieta humida i després els eixuga amb un drap. Si ho veiés la dona, que sempre es queixa que no neteja mai la nevera! Quan tot és ben net torna a col·locar-hi la bossa, tanca la porta, agafa una cadira i s’hi asseu al davant, amb el cap cot. Primer li sembla que no s’adormirà, perquè sent els sorolls del carrer, i el del motor de la nevera, intermitent, cada onze minuts, però quan torna a obrir els ulls són les cinc.

Arriba quan la clínica comença a despertar-se. La dona encara dorm. Dorm fins a les vuit, quan duen l’esmorzar, i la resta del dia intermitentment. De tant en tant obre els ulls i es miren sense dir-se res. Quan es fa de nit ella insisteix que, avui sí, se’n vagi a dormir a casa. Ella està bé. Si avui no fos dissabte li haurien donat l’alta i fins i tot ella podria ser a casa. I, si ella ja podria ser a casa, quin sentit té que ell s’hi quedi? Al final, ell fa com si se’n convencés.

—Si el que vols és que me’n vagi a casa, me n’hi vaig.

A casa, repeteix el ritual: toca suaument la bossa, la contempla. Pendria alguna cosa fresca, però ahir ho va treure tot de la nevera. Tret del congelador, esclar. L’obre. A la glaçonera queda un únic glaçó. El treu, deixa la glaçonera a la pica i es fica el glaçó a la boca. En cap moment no ha sentit curiositat per obrir la bossa. Com el deuen haver embolicat? ¿Primer en paper de plata, després en una bossa de plàstic i, per fi, en aquesta altra bossa exterior? No té cap intenció d’esbrinar-ho. S’asseu davant de la nevera però està tan cansat que, al capdavall, pensa que, per acabar adormint-se a la cadira, val més que s’ajegui al llit. Però, perquè quedi clar que si s’hi adorm no és pas premeditadament, s’hi ajeu vestit. S’adorm tot d’una i quan es desperta ja és diumenge i, el diumenge, durant tot el dia el gran dubte torna a ser si dir-l’hi a la dona o no, sobretot perquè, si no l’hi diu, no sap com justificarà que l’endemà vagi a buscar-la a mig matí per comptes d’anar-hi a primera hora, tan bon punt li donin l’alta. Encara que, potser, si va a l’hospital a primeríssima hora i l’atenen de seguida, a dos quarts de deu ja podrà ser a la clínica per recollir-la.

La màquina d’afaitar obrint camins en la bromera que li cobreix la cara el fa pensar en una màquina llevaneu que de petit va veure un dia en un carrer d’Andorra. Es renta la cara amb aigua i contempla el resultat al mirall. Fa unes ulleres de pam. Són tres quarts i deu de vuit del matí. Es dutxa, es vesteix. Obre la nevera i agafa la bossa. Es freda, i la superfície del plàstic està lleugerament humida. Desitja amb fervor que s’acabin les vacances, arribi la tardor i comenci a fer fresca.

La glopada d’aire raonablement tebi que rep a la cara quan surt al carrer fa que decideixi anar a peu a l’hospital. Al capdavall, els que l’han d’atendre no arribaran abans de les nou. Es agradable passejar a una temperatura encara no asfixiant. Tot i ser a l’agost, s’encreua amb treballadors que matinen, homes baixets amb alè de carajillo. Descobreix que bastants bars apugen les persianes a les set. Com que té temps de sobres, gairebé sense adonar-se’n es desvia cap al carrer on va néixer.

Mentre camina, la bossa li copeja la cama dreta. De cop, s’atura. En aquesta cantonada hi havia el colmado. Per cada compra el botiguer li regalava un cromo de cartró d’una col·lecció d’una marca de xocolata del temps de la República, en què Polònia tenia unes fronteres ben diferents de les d’ara i Espanya la bandera tricolor. En aquella cantonada hi havia el bar on anava a veure la tele els diumenges a la tarda, fins que els amos s’adonaven que la barra s’havia anat omplint de nens que no consumien res i els feien a tots fora. Ara hi ha un restaurant xinès. S’atura un instant per contemplar-lo millor; després reprèn el camí. Aquells baixos també eren un bar, però més endavant hi van posar una impremta. I ara què és? Un local buit, per llogar. Aturat davant de la reixa de la finestra, li sembla escoltar encara el soroll repetitiu de la minerva. I allò era la polleria on s’embadalia mirant els cranis dels conills i els flams de sang, i aquesta porta amb un cartell que diu que es lloga era la de la vaqueria. De vegades entrava a veure com munyien les vaques; un cop, l’home que munyia va desviar un dels mugrons de la vaca per ruixar-lo de llet calenta, i en acabat reia. En aquesta altra escala hi vivia el metge. Al consultori tenia un paravent amb làmines japoneses.

Davant de la seva antiga casa s’atura més estona. Es un edifici senzill i gris, de finals del XIX o principis del XX. Compta els balcons des de baix cap a dalt: principal, primer, segon, tercer. Aquell, explica, és el pis on vaig viure tota la infantesa. Just aquell era el balcó de la meva habitació, i el del costat era el del menjador. Detalla quantes habitacions hi havia i com, a falta de dutxa, feien servir el safareig.

Després baixa carrer avall fins a la fàbrica. Encara hi ha la gran porta amb la bàscula dels camions i la porta lateral on, quan son pare feia el torn de nit, ell esperava l’hora de donar-li la carmanyola. La llum carabassa la donava una única bombeta metrallada pels mosquits. Deu metres més avall hi ha encara l’entrada del club de natació on va apendre a nedar. Just al davant, el bar on anava d’adolescent a jugar al millón. A la cantonada encara hi ha la botiga de confecció de la primera noia de la qual es va enamorar.

Arriba al parc que hi ha davant de l’entrada posterior de l’hospital. De nen hi havia jugat, hores i hores, fent voltes en aquella pista de patinatge que ara té les vores inundades de sorra i una barana de ferro de la qual han anat saltant totes les capes de pintura. De cada una en queda un retall: blau, groc, verd, vermell.

S’asseu en un banc i deixa la bossa a la dreta. ¿I s’acostés un tallabosses, allargués la mà, l’hi agafés i sortís corrents? Un colom aterra a pocs metres i s’allunya peonant. Si tingués més temps agafaria el metro, per ensenyar-l’hi, i explicar-li com era abans: amb seients de fusta i amb barres de llautó niquelat que es pelaven. Després aniria al port, i agafaria una golondrina fins a l’escullera on pescava crancs amb una canya i un llaç de fil de niló. I aniria al pati de la facultat on va estudiar. I al zoològic li ensenyaria l’estàtua del mamut que de petit l’impressionava. I quan fos festa major anirien a les barraques de tir. Mira el rellotge. Són dos quarts de nou. Encara falta mitja hora. Mitja hora d’espera li sembla molt i per segons què gairebé no és res.

Davant del peu dret hi ha una pedra, blanca i arrodonida. La xuta i la puntera de la sabata li queda coberta de pols. Aixeca la vista. Al costat de la porta de l’hospital hi ha un home amb una bossa de plàstic a la mà. Per un moment li sembla que també és d’El Corte Inglés, però de seguida veu que no, i això, no sap si injustificadament, el tranquil·litza.





Les cinc falques


Com que l’estiu està a punt d’arribar, i amb l’estiu les vacances, la Berta decideix comprar cinc falques de porta per les cinc portes interiors de la casa que tenen a la platja, ella i el marit. No és una decisió sobtada. Cada estiu, quan obre les portes perquè hi corri l’aire, si en corre massa les portes es tanquen amb cops estrepitosos i els vidres tremolen i n’hi ha que es trenquen. Cada any, després dels primers cops, per evitar-ne d’altres col·loca testos o cadires davant de les portes, però és evident que, encara que li serveixin per sortir del pas, ni els testos ni les cadires no són la solució definitiva. Per això cada agost decideix que de seguida que torni a Barcelona comprarà cinc falques perquè l’any següent no passi el mateix. En ple agost li sembla una necessitat tan imperiosa que de vegades es planteja fins i tot la possibilitat de baixar un dia a Barcelona només per comprar les falques i tot seguit tornar. Si no ho fa és perquè a l’agost les botigues que coneix són tancades i sense aquestes botigues trobar cinc falques seria una odissea. Però aleshores passa que, al setembre, de tornada a Barcelona la necessitat deixa de ser imperiosa i la compra queda postergada; així que, quan l’any següent torna l’estiu, de seguida que arriba a la casa de la platja i ha de deixar les portes obertes, recorda que el setembre passat —ni cap altre mes des d’aleshores— no va comprar les falques. A aquesta oscil·lació entre la necessitat imperiosa i l’oblit hi ajuda el fet que, quan a l’hivern hi pugen —a partir del novembre, i sobretot per Nadal—, el fred fa que les portes estiguin sempre tancades i les falques no calguin per res.

Enguany, però, ha decidit que no vol arribar a la casa de la platja i lamentar, un cop més, no tenir falques. Per això, aquest matí de mitjan juny surt de casa amb l’objectiu de comprar-ne. A la primera botiga d’objectes de decoració on pregunta —un petit local, tot tocat i posat, amb molt de vidre esmerilat i les parets de fusta envernissada— la propietària li diu, amb una inflexió de veu que a la Berta li sembla lleument altiva, que ja no en tenen. N’havien tingut fa anys, diu la dona, però ara ja no. La Berta havia anat a aquesta botiga una vegada, d’adolescent, una tarda que la seva mare la va anar a recollir a la sortida de l’institut.

—En tornaran a tenir?

La dona fa espetegar la llengua, com si la Berta hagués preguntat una cosa inconcebible.

—Ja ningú no en fa servir —diu.

A la segona botiga, inaugurada de fa poc, li diuen que no n’han tingut mai. A la tercera, la dependenta torça els llavis en un rictus d’estranyesa.

—Unes què?

—Unes falques de porta. Sap què vull dir? Són unes falques, uns tascons, que es col·loquen sota les fulles de les portes obertes per immobilitzar-les, per evitar que es tanquin quan hi ha corrent d’aire.

—Ah! —diu la dependenta. L’acompanya fins a un prestatge i li ensenya uns topalls.

A la quarta botiga sí que en tenen. Són de fusta fosca i brillant, amb la figura historiada d’un cargol, ostentosos. No en compraria mai de la vida. Té més sort a la cinquena botiga, perquè n’hi ha de dues menes: unes, de ferro negre amb la figura d’un ratolí; unes altres, de plàstic, senzilles, amples i amb un pendent suau que ha de permetre inserir-les amb facilitat, sigui quina sigui la distància entre la part de sota de la porta i el terra. Vénen firmades: «Design: Berto Pandolfo».

De tornada a casa en prova una. L’encaixa sota una porta i mira d’obrir-la. No pot. Només situaries, sense ni tan sols encaixar-les, les portes queden immobilitzades perquè, tot i la lleugeresa del plàstic, l’amplada i la llargada, generoses, impedeixen que es belluguin per molt de corrent d’aire que hi hagi. En canvi, es treuen simplement estirant-les. Encantada, les guarda al paquet.

Al vespre, després de sopar, decideix ensenyaries al Víctor. El Víctor n’agafa una amb cara sorpresa, l’observa de prop, del dret i del revés i, immediatament, s’aixeca cap a la porta que hi ha més a prop, per provar-la. La Berta intenta aturar-lo —«Espera un moment!»—, però no hi és a temps perquè, tot i el requeriment, el Víctor ja n’està col·locant una, amb tota la força dels seus braços d’exgimnasta, medalla d’or i plata en barra fixa en dos jocs olímpics. Per acabar-la de clavar, hi dóna dues puntades de peu. La Berta és al bell mig del menjador amb els ulls ben oberts i la mà a la boca per evitar el xiscle:

—Així no!

—Sí —diu ell—. Així sí. Si no, el corrent d’aire faria que es belluguessin. Són de plàstic!

La Berta corre cap a la falca. Quan l’aconsegueix treure —perquè hi ha quedat encastada— contempla què hi ha passat. Havent-la col·locat de biaix i rematat amb dues puntades de peu, la vora de la porta n’ha segat l’aresta, perquè la falca ha estat pensada per ser col·locada frontalment, no de biaix. Per això mostra ara una incisió profunda, lamentable i innecessària. La Berta no se’n sap avenir.

—No calia clavar-li puntades de peu! Només cal posar-la sota la porta, amb suavitat, i ja s’aguanta.

La Berta no pot deixar de contemplar la incisió; no aconsegueix entendre’n el perquè. La ràbia l’omple. Se sent les llàgrimes a punt de brollar i s’esforça a aturar-les per no mostrar-se tan ferida, perquè el Víctor no pugui delectar-se amb el seu disgust. Com pot ser tan matusser, tan poc intel·ligent, per no veure que la forma del tot aconseguida d’aquella falca fa que no calgui cap mena de força? I que aquesta n’és la gràcia. A més, ¿com se li ha acudit introduiria de biaix? Per molta força que hi hagués fet, si l’hagués introduïda perpendicularment a la fulla de la porta, l’amplada generosa hauria fet que suportés sense problema els cops i no n’hauria quedat afectada. Inspira profundament perquè nota que el cor li batega massa de pressa. No és exagerat que s’enrabiï d’aquella manera. No és cap cosa nímia, es convenç la Berta, que s’està encara al passadís, al costat de la porta, sense tornar al menjador perquè no vol que el Víctor li vegi els ulls enrogits. No és cap cosa nímia, es repeteix, i no fa ni dos mesos en va passar una de semblant. Va dur a casa un ram de flors seques, unes roses vermelles, de pètals i fulles cruixents, delicadíssimes. Perquè cap cop a l’autobús no les fes malbé va agafar un taxi i, a casa, va buscar un gerro i les va col·locar amb delicadesa. Sobre un moble baix, a la sala. Què va fer el Víctor? D’entrada, ni se’n va adonar. Però, quan ella li va preguntar què li semblaven les flors que havia comprat, aleshores les va mirar per primera vegada, va retallar el seu somriure insípid, es va abraonar cap al gerro i va endreçar les tiges —com si no estiguessin ja prou ben endreçades!— amb tan poca delicadesa que en queien fulles i pètals i, quan va haver acabat, el moble n’era ple. També aleshores la Berta s’havia aguantat les llàgrimes.

El Víctor fa estona que torna a ser a taula. Amb el comandament a distància apuja el volum del televisor mentre recorda aquell matí, l’estiu passat, a la casa de la platja, que el sol esclatava a la paret de la consola i, al lluny, se sentien, sobre la remor de les onades, rialles de nens amb el serrell moll. Com més intenten tenir un nen i més temps passa que ho intenten, més nens li sembla veure pel carrer, i als balcons, i plorant als pisos dels veïns. Per la finestra veia, aquell dia, tota l’estesa de terrats sota el cel brillant. I aleshores, a punt de girar-se cap a dins, el Víctor es va fixar en la corda de la persiana. Es una d’aquelles persianes de plàstic verd, fetes a imitació de les de fusta, i que, per mantenir-les aixecades, s’han de lligar a un clau de ganxo, generalment collat al marc de la finestra. El Víctor s’hi va fixar: la corda estava lligada al clau no pas amb una baga sinó amb un nus: un nus recargolat i fort, nuat i re-nuat.

Desfer-lo li va costar. No tenia les ungles prou llargues i la Berta hi havia aplicat tanta força que va necessitar estona per treure el primer nus. Després, el segon i el tercer. N’hi havia fins i tot un quart. Quan va aconseguir desfer l’últim, la corda, de plàstic, era una serpentina del tot deforme. Feia temps que havia començat a ser-ho. Quantes vegades li havia repetit que, perquè la persiana s’aguanti, no cal fer cap nus a la corda sinó una simple baga? Amb una baga la persiana queda perfectament fermada i la corda no es deforma. En canvi, n’hi ha prou d’estirar la corda suaument perquè la baga es desfaci. Fent-hi nusos, de seguida la corda s’esguerra, i és més difícil treure-la del clau. Per què, a més, quatre nusos tan forts?

Quan, aquella nit, la Berta va notar que el Víctor simulava que s’escorria dins d’ella —i tot seguit s’enretirava per, aleshores sí, vessar el semen dissimuladament sobre el llençol— va saber que aquella era la resposta a alguna ofensa que ella li havia fet durant el dia, però ni per un moment se li va acudir que es pogués tractar d’allò de nuar la corda de la persiana. S’ho preguntava sovint: per què de vegades la castigava simulant els gemecs quan era dins d’ella i no era fins després, quan en sortia, que ejaculava? No havien decidit que volien tenir un nen? Ho feia cada cop més sovint; ella, però, per no donar-li el gust de veure-la irritada feia com si no se n’adonés i li deia:

—Noto la teva llet calenta. Quin nom li posarem?

—Si és nen, Marc; si és nena, Sílvia —deia ell.

—No —corregia la Berta—. Si és nen, Víctor, com tu…

Al Víctor no li agradava gens el seu nom; potser per això l’hi deia. Li agradava tan poc com, a ella, el costum d’ell d’encendre immediatament un cigarret —amb tot el ritual: el desplegament de mans, l’encenedor, la primera xuclada i l’expiració de fum —per, tot seguit, deixar-lo al cendrer i oblidar-se’n. Ho feia sempre, no sols al llit. A poc a poc, el cigarret s’anava cremant i quan se’n tornava a recordar i l’agafava ja era un cilindre de cendra. Amb tot, el mirava lleugerament molest, com si el sorprengués que s’hagués consumit tant. Com que ja no en quedava ni per fer-hi una xuclada, l’aixafava amb disgust i n’agafava un altre, per repetir-hi exactament el mateix ritual: encendre’l amb tot el protocol i en acabat oblidar-se’n. No calien gaires esforços per arribar a la conclusió que, de fet, al Víctor no li agrada fumar sinó anar encenent cigarrets. Aquest costum encara irrita més la Berta quan el cigarret queda encastat en el queixal del cendrer, en un equilibri tan precari que, a mesura que la meitat que queda dins del cendrer es va convertint en cendra, el mateix pes del cigarret encara sense cremar el decanta cap a l’exterior, fins que acaba per caure enfora: damunt de la taula o de les tovalles; i provoca una cremada en la roba o la fusta, o en totes dues coses.

Al Víctor, en efecte, no li agrada fumar i no es dedicaria a encendre cigarrets i deixar-los cremar si no fos perquè això irrita la Berta. Ho va veure de seguida, la primera nit que van sortir, uns quants estius abans. Van anar a sopar i, després de les postres, el Víctor es va fixar que la Berta observava irritada el cigarret que ell havia abandonat en el cendrer. L’havia encès per nerviosisme, perquè sopar amb ella el feia estar feliç i alhora temorós que no hi hagués una segona vegada. N’estava enamorat i volia dir-l’hi i no sabia si fer-ho o no fer-ho i, si decidia fer-ho, de quina manera, amb quines paraules, en quin moment. I, com que no fumava mai, l’havia encès i, en acabat, no sabent què fer-ne després de la segona pipada, l’havia deixat en el cendrer. Fins que es va consumir. Després l’havia apagat i n’havia encès un altre. Quan va arribar el cafè, el cigarret que es cremava era el quart. El Víctor també se’l mirava, i comprovava com, en efecte, es consumia absurdament, sense que el fumés. Fins a aquest quart cigarret no s’havia adonat que allò exacerbés tant la Berta, però el va complaure que fos així perquè durant tot el sopar a ell l’havia exacerbat veure com, per sistema, la Berta es deixava a mitges cada plat que demanava. En menjava un parell de forquilla-des, tres o quatre a tot estirar, i de seguida hi encreuava els coberts al damunt, amb el plat mig ple. Ho va fer amb el primer plat, amb el segon i amb les postres, i al Víctor li semblava una actitud pija i menyspreadora. El Víctor no ha sabut mai que la Berta ho feia també per nerviosisme, que els nervis li havien tret del tot la gana i que, si no s’hagués esforçat, no hauria menjat ni la meitat de cada plat. Ni els hauria tocat. No va ser fins que va encreuar forquilla i ganivet damunt del segon plat que va notar que al Víctor allò el molestava, i aleshores va decidir fer-ho per sistema. El Víctor tampoc no ha sabut mai que el fet decisiu que va determinar que es veiessin una segona vegada va ser que, més tard, mentre s’acomiadaven al rebedor de casa d’ella, per besar-la millor el Víctor va col·locar la mà oberta damunt la paret blanca —la mà oberta damunt la paret blanca!— i quan la va enretirar tots cinc dits hi van quedar lleument marcats. Tan lleument marcats que cap altre no els hauria sabut veure si no l’hi haguessin assenyalat expressament i hagués tingut el temps i el determini de fixar-s’hi amb atenció. Però la Berta hi veia la marca de suor d’algú tan poc delicat com per repenjar la mà oberta a la paret. Amb aquestes perspectives, quan el Víctor li va proposar tornar-se a veure, la Berta no es va poder estar de dir-li amb ànsia que sí.





Tot rentant plats


En la cuina de rajoles grogues del xalet d’alta muntanya, el Mingo i la Rosa renten els plats mentre contemplen, pel finestral, l’estesa de cims que se’ls desplega al davant, el més imponent dels quals és encara nevat, tot i que ja som al maig. De fet, no ens n’hem d’estranyar, perquè de vegades al juliol encara hi ha neu. El Mingo ensabona els plats, hi passa l’esponja Vileda i els. No. No renten els plats: carreguen el rentaplats. Des que —després d’una pila d’anys de dubtar si compraven rentaplats o no— en van comprar un a Barcelona i van comprovar-ne els avantatges, en volien també un aquí, al poble, per deixar de rentar els plats a mà. Aquest és el primer any que en tenen i n’estan encantats, tant, que no farien altra cosa que carregar-lo. «Te’n recordes, la mandra que ens feia, després de sopar, haver-nos d’arromangar i posar-nos a rentar els plats?». O no. No. De rentaplats n’hi ha hagut sempre, des del primer dia. Van comprar el xalet que ja tenia una cuina high tech, que incloïa, entre una colla d’altres sofisticacions, un rentaplats d’última generació. Com podria no haver-ne inclòs si el xalet té els últims avenços en domòtica? És un xalet d’estil suís, que alguns veïns del poble —un poblet de la Cerdanya— critiquen perquè, diuen, és un pegat que trenca l’harmonia arquitectònica de la resta de cases del poble. «L’haurien de tirar a terra!», va sentir el Mingo que deia, un dia, un barbut d’una organització ecologista comarcal, a la barra de l’únic cafè que hi ha, la vida del qual gira al voltant de l’estufa de llenya central, una estufa gran i que desplega una serp de tubs per la sala, de manera que l’escalfor s’escampi per. No. No hi ha estufa central i si n’hi hagués. No. No hi ha cap cafè. No hi ha poble de la Cerdanya. Es un poblet de la costa i no som al maig. Som a l’agost. El Mingo i la Rosa renten els plats davant d’un finestral pel qual veuen la purpurina de reflexos que el sol forma sobre el mar i que trenca el vaivé calmat que fan les barques blanques i els triangles veloços dels windsurfistes. Els plats i els coberts són a la pica de l’esquerra, enfonsats en aigua calenta i sabonosa. El Mingo n’agafa un, l’ensabona i el deixa sobre la pila de plats i coberts de la pica de la dreta, d’on els agafa, d’un a un, la Rosa. Els esbandeix sota el raig d’aigua de l’aixeta. Si són plats, els col·loca a l’escorreplats que hi ha a la paret de rajola blanca; si són coberts, a l’escorredora que hi ha sobre el marbre. Els gots els deixen damunt d’una baieta verd poma. Es una feina coordinada i rutinària que. No. No són en una casa a primera línia de mar. Ni a segona. No són en un poble de la costa. Són en un poble de l’interior, a la cuina de l’última casa del poble, gairebé a tocar de la carretera que du al poble següent, i el Mingo i la Rosa renten els plats. Ell feineja en una pica i ella a la pica del costat. O bé: ella feineja en una pica i ell a la pica del costat. Cada any, al principi de les vacances, enyoren la comoditat del rentaplats que tenen a Barcelona, però pocs dies després ja se n’han oblidat. Sovint parlen de comprar-ne un, però —pensen tot seguit— pels pocs dies que hi passen no val la pena. Damunt de les piques hi ha una finestra que retalla una carena de muntanyes llunyanes i augustes. O, millor, no. No s’hi veu cap muntanya: només l’eixida i la paret blanca, el sol que hi peta i, al damunt, el cel blavíssim. De tant en tant, el fill de tots dos, el Sito, travessa l’eixida de dreta a esquerra, en una bicicleta amb rodes supletòries. No; ni de dreta a esquerra ni d’esquerra a dreta, perquè passa a tocar de la finestra i fora, doncs, del camp de visió. El Sito té prohibit sortir al carrer perquè al carrer passen cotxes. El so de fons, com durant tot l’estiu (llevat que pel carrer hi passi una moto o en alguna casa engeguin la ràdio massa fort), és —només i incansable— el de les cigales. Ah, les cigales cantadores!

Els plats i els coberts són a la pica de l’esquerra, enfonsats en aigua calenta i sabonosa. El Mingo n’agafa un, hi passa el fregall amb sabó i el deixa sobre la pila de plats i coberts de la pica de la dreta, d’on els agafa, d’un a un, la Rosa. Els esbandeix sota el raig d’aigua de l’aixeta. Si són plats, els col·loca a l’escorreplats que hi ha a la paret de rajola blanca; si són coberts, a l’escorredora que hi ha sobre el marbre. Deixen els gots damunt d’una baieta verd poma. Es una feina coordinada i rutinària que, de cop, tallen uns trucs a la porta: toc toc toc. No, no truquen amb la mà. Truquen al timbre. Poca gent truca mai, ni amb la mà ni al timbre, perquè la porta no està tancada amb clau i, en general, la gent que hi ve acostuma a empènyer-la i prou; i, un cop ja és dins, crida «que hi ha algú?» o «bon dia!», alguna frase que faci que els de dins s’adonin que hi ha entrat. La Rosa s’eixuga les mans i va cap a la porta. Hi troba un home de mitja alçada i de pocs cabells, amb barba cendrosa, moreno i amb un somriure d’orella a orella.

—Hola —diu—. Tu deus ser… la Rosa?

—Sí.

El nouvingut allarga la mà.

—No ens coneixem. Sóc Xavier Colomar; no sé si el Mingo t’ha parlat de mi…

—Ah, el Xavier. Endavant.

—El Mingo em va dir que, si a les vacances passava per aquí a prop, doncs que m’hi deixés caure, a fer un cafè i tal…

La Rosa obre del tot la porta i el convida a passar; l’home no es fa pregar i tots dos avancen pel terra de còdols del vestíbul amplíssim.

—El Mingo és a la cuina. Ara anava a posar una cafetera.

—Ja heu dinat?

—Tu no?

—Sí, sí —però no ho diu gaire convençut.

—Vols que et prepari alguna cosa?

—No, de debò que no.

Arriben a la cuina, el Mingo es gira, el veu, durant un instant fa cara de sorprès i, immediatament, somriu i s’eixuga les mans per encaixar la dreta del nouvingut.

—Quina sorpresa.

—Em vas dir que si passava…

—I tant que sí! Seu…

Seuen a la taula de la cuina, treuen els cendrers de l’armari, les tasses de cafè, el sucre. No. No prenen cafè. Es a dir: la Rosa i el Mingo sí que prenen cafè. El Xavier no perquè, quan la Rosa insisteix si de debò ha dinat, ell li diu que no, i ella li prepara una truita amb una. No. Quan la Rosa li torna a preguntar si ha dinat, ell torna a dir que sí i, quan serveixen cafè, ell diu que no en pren tan tard perquè el desvetlla i després no pot dormir. Parlen d’això i d’allò, de la feina, de l’estiu, una mica de política, de la televisió, de no res en especial. La cafetera arriba de seguida. La Rosa omple les tasses mentre ells dos xerren: ara, dels directius de l’empresa; ara, de les hores que fan de més. En un moment determinat, el Xavier s’interessa per on treballa la Rosa, però és un interès formulari, perquè, quan la Rosa comença a contestar-li, el Xavier es dóna de seguida per satisfet i, sense que la dona tingui la sensació d’haver-li explicat gens en què consisteix la feina que fa, ell torna a la conversa amb el Mingo.

La Rosa se’ls mira, una mica estranyada. No n’hi ha parlat mai, d’aquest Colomar. De tant en tant, corrent a galop, el Sito travessa la cuina perseguint un enemic imaginari. La tercera vegada que ho fa, s’atura davant del visitant.

—Aquest qui és?

—No diguis «aquest» —diu la Rosa—. Digues: «Qui és aquest senyor?». No es diu mai, «Aquest qui és?».

—Qui és?

—És un company, un amic. Un amic de la feina —diu el Mingo—. Es diu Xavier.

—Hola —diu el Xavier—. Vas dalt d’un cavall molt gran i molt fort.

El nen se’l mira de través, tiba les regnes del cavall inexistent i desapareix cap al carrer.

A les vuit del vespre encara continuen xerrant. De fet, qui xerra —tota l’estona— és el Xavier. En poques hores ho han sabut tot, dels seus futurs plans laborals, d’una noia que ha conegut no fa gaire i de la qual li sembla que es podria arribar a enamorar (però tampoc no acaba de saber si li interessa enamorar-s’hi) i de la seva infantesa feliç. Han parlat també de tots i de cadascun dels companys de feina, dels directius i dels problemes de cada departament de l’empresa. De tant en tant la Rosa consulta discretament el rellotge. Passen els minuts, els quarts i les hores, i arriba un moment que no sap si seguir l’horari habitual de la casa, que faria que ara decidissin què han de sopar i comencessin a preparar-lo. Sigui com sigui, el Sito ha de sopar a dos quarts de nou, perquè, com que han dinat tard, no ha berenat. Tot d’una, doncs, la Rosa s’aixeca de la taula i anuncia que va a preparar el sopar. El Mingo li diu que ara mateix s’hi posa, ell també. La Rosa li diu que no cal, que continuï xerrant amb el Xavier, i al Xavier li pregunta si es queda a sopar.

—No, no —diu ell. Però no ho diu prou convençut. De fet, ho diu com si esperés que hi insistissin una mica més per, aleshores, deixar-se convèncer, gairebé com per fer-los un favor. Per un instant, la Rosa es planteja acceptar el no i no insistir-hi. Però quedaria lleig.

—Queda’t. Ho has sentit a dir mai, que un plat més a taula no ve d’aquí? On sopen dos…

—… sopen tres, sí; però no vull molestar.

—No és cap molèstia.

No. La Rosa no diu «on sopen dos…» ni el Xavier ho remata dient «… sopen tres». La Rosa tampoc no diu «un plat més a taula no ve d’aquí», perquè seria gairebé un menyspreu.

—No vull molestar —diu el Xavier.

—No és cap molèstia —diu el Mingo.

El Xavier mira el rellotge i respira profundament.

—Doncs, gràcies. M’hi quedo, però perquè em dieu que no és cap molèstia.

Mengen patates de pobre i lluç a la romana. Els nou talls de lluç que havien previst per tots tres es converteixen en tres pel Sito —«que ha de créixer»— i dos per cada un dels tres adults.

—Apa, Sito —diu el Xavier—, com et cuiden.

—En vols un altre tall? —li ofereix immediatament la Rosa, que s’adona que li hauria d’haver servit, almenys, els mateixos talls que al Sito.

—No, no —diu el Xavier—. Ho deia per parlar una mica amb el noi, que és tan callat…

—De debò, pren-ne un altre tall, que jo en tinc massa —diu la Rosa—. Amb un ja faig prou. De fet, no sé per què me n’he posat dos.

El Xavier accepta. En acabat, del peix passen a les postres.

Després, com que ningú no pren cafè, treuen les copes. Damunt de la taula hi ha ben aviat una ampolla de whisky, una altra de conyac i una d’estomacal. A la finestra que dóna al jardí el cel ja és ben fosc. Deuen ser les onze de la nit, potser. I el Xavier no fa cap gest que presagiï que pensa anar-se’n. Parla, parla i parla, i d’una cosa passa a l’altra, tant, que arriba un moment que ja no saben de què parla. La Rosa el contempla amb una certa admiració. Com és capaç de treure’s de la butxaca tants temes de conversa si, ben mirat, res del que diu no té gaire interès ni és, en absolut, original?

Abans d’anar-se’n al llit, el Sito fa un petó a la mare, al pare i, empès per les indicacions, al Xavier.

—Que dormis bé, Sito —diu el Xavier. El Sito arrufa el nas.

El Xavier és molt pesat, pensa el Mingo, que es queda tot sol amb ell mentre la Rosa fica el Sito al llit. El Xavier aprofita per lloar les qualitats de la Rosa i del Sito, i per preguntar-li si pensen tenir cap altre fill. El Mingo li explica que li sembla que no.

S’hi haurien d’haver posat abans, quan el Sito era petit. Ara els fa mandra i els sembl. O no. No; no diu res d’això. Diu que no en tindran cap més i prou. No dóna explicacions. Potser li hauria explicat més coses si el Xavier fos menys pesat i més agradable. I, quan la Rosa torna, no pot evitar intercanviar-hi una mirada interrogativa. A partir d’aquell moment, de tant en tant intercanvien mirades entre la incertesa i un inici de desesperació. Es ben clar que no saben què fer. Es ben clar que, per parlar amb comoditat i decidir què fer, la Rosa podria anar a una de les habitacions i des d’allà cridar el Mingo, com si l’hagués d’ajudar en alguna cosa; aleshores, tots dos sols, rumiarien què haurien de fer per treure-se’l del damunt. Però la maniobra seria tan evident com poc elegant. Amb tot, que és gaire elegant el que fa ell, quedant-s’hi sense tenir en consideració que als amfitrions se’ls tanquen els ulls?

A l’ampolla, el nivell de whisky ha baixat un bon pam. A quarts de dues, el Mingo comença a desparar taula de manera ostensible. La Rosa s’amaga els badalls rere la mà. Apareix el Sito, en pijama. No pot dormir.

—T’has desvetllat, cuca?

Al Mingo no li agrada que la Rosa li digui «cuca» al Sito. La Rosa acompanya el nen al llit. El Mingo badalla descaradament. Abans, pensa, quan els amfitrions feien evidents totes aquestes mostres de somnolència, els convidats s’aixecaven i se n’anaven, i ho subratllaven amb un comentari tipus «potser que marxem, que aquests senyors voldran anar a dormir». Aquestes normes no escrites eren tan evidents que, amb el pas del temps, van donar pas a la ironia i, quan els amfitrions començaven a tenir ganes que els convidats se n’anessin i hi havia prou confiança, parodiaven la frase: «Bé, anem a dormir que aquests senyors voldran marxar».

Al cap d’uns minuts, torna la Rosa. Parla amb veu fluixa.

—Em sembla que ara sí que s’ha adormit.

—També jo m’estic adormint —diu el Mingo, amb un atreviment que el sorprèn a ell mateix i fa que, finalment, prengui la decisió de, per no dir-li al Xavier que se’n vagi, preguntar-li si es vol quedar a dormir. L’hi diu sabent que d’entrada dirà que no, que no vol molestar, però que, de seguida que hi insisteixi una mica, acabarà per quedar-s’hi, gairebé per fer-los un favor. El Xavier mira el rellotge.

—Si que s’ha fet tard.

—Queda’t a dormir, si vols; ja t’ho he dit.

—No, que faré nosa.

—Que no, home. Has begut massa, per conduir ara —observa el Mingo—. Queda’t. Anem a dormir ja i demà en parlem.

—Esclar, vosaltres deveu anar a dormir a aquesta hora…

—Normalment, bastant més d’hora —diu la Rosa, amb ràbia continguda. De fet, li hauria vingut de gust dir: «A aquesta hora no anem mai a dormir. Anem a dormir força més d’hora, si no és que, de sobte, apareix algú que no té el més mínim sentit de l’educació, algú a qui no se li acut ni imaginar que potser se n’hauria d’anar, o quedar-se, si l’hi proposen; però, en qualsevol cas, aixecar-se de taula d’una vegada i anar-se’n a dormir».

—Així que és per culpa meva, que encara esteu llevats.

—No. Hem estat xerrant i… Et quedes a dormir, doncs?

—Doncs, bueno, gràcies. Accepto. Però que quedi clar que accepto perquè em dieu que no és cap molèstia.

Mig adormits, la Rosa i el Mingo li preparen l’habitació dels convidats. Estan tan cansats que no es diuen res. Després se’n van a la seva habitació i s’adormen tot d’una fins q. O no. El Mingo sí que s’adorm tot d’una, però la Rosa està tan indignada que no aconsegueix agafar el son. Es gira i es regira, i com més pensa que no s’adorm per culpa del Xavier, que els ha trastocat els horaris, més s’indigna i s’exalta, i més es desvetlla. I també la irrita i la desvetlla que, al seu costat, el Mingo dormi com si res. Sent com, al campanar de l’església, sonen les quatre, les cinc…

Quan es lleven l’endemà al matí, el Xavier ja és a taula. Quan els veu arribar, s’eixuga els llavis i s’aixeca.

—Com que no sabia a quina hora us llevaríeu he començat a esmorzar… No us molesta pas, que hagi començat tot sol?

De fet, ja ha acabat d’esmorzar. El Mingo i la Rosa es preparen torrades amb mantega i melmelada. El Sito es lleva més tard. Baixa encara amb pijama, busca el seu bol, decorat amb la cara del gat Silvestre i, quan va a posar-hi cereals, troba la capsa buida. El Xavier li diu que s’han acabat. El Sito el mira, acusador. El Mingo diu que se n’haurien de comprar.

—Ara mateix ho anotaré a la llista que hi ha a la porta de la nevera —diu el Xavier.

No. Seria massa descarat que el Xavier prengués aquesta iniciativa. El Xavier no diu res. S’ha acabat els cereals però no diu que ho anotarà a la llista de la nevera. No diu res. Ni que s’han acabat, ni —evidentment— que ha estat ell qui se’ls ha acabat. Quan el Sito troba que no hi ha cereals, el Xavier calla. Aguanta impertèrrit les mirades acusadores i pregunta:

—Així, quin pla hi ha per avui?

Li diuen que no hi ha cap pla. Estan de vacances, no planifiquen què faran cada dia. I, aquest dia en concret, al matí cadascú fa la seva i, després de dinar, mentre el Xavier fa la migdiada —«Jo, és que si no faig la migdiada no sóc ningú»—, el Mingo i la Rosa renten els plats.

—Què hem de fer? —diu la Rosa.

—Inventar-nos que ve algú. La teva germana amb les nenes, per exemple.

—És capaç de quedar-se per comprovar que arriben, la meva germana i les nenes.

—Doncs truca-les que vinguin, ni que sigui per fer-nos el favor. Es una emergència.

—No poden venir. Són a Tamariu. Com vols que…?

—Que facin veure que vénen. Vés al telèfon de la plaça, les truques, que vinguin carregades amb bosses i motxilles i facin veure que vénen a instal·lar-se. Que s’hi estiguin uns dies. Al Sito també li anirà bé estar uns dies amb les cosines. Després, si volen, que se’n vagin.

—No poden: demà els arriben uns amics.

—Encara millor, que vinguin demà amb els amics.

—Però demà ja no hi serà…

—Que no hi serà? Què t’hi jugues? Que vinguin, la teva germana, les nenes i els amics. Així seran més i s’adonarà que hi sobra i se n’ha d’anar!

—No l’haguessis convidat.

—Un moment. A veure si ho deixem clar. No l’he convidat. Parlant parlant, li vaig dir que, si passava per aquí, vingués a fer un cafè. I prou. Fer un cafè i prou. Si gairebé ni el conec… Treballa amb mi, però res més. Érem al costat de la màquina de cafè i, per dir alguna cosa, com de vegades quan ets a l’ascensor dius alguna cosa per trencar el silenci, doncs per trencar el silenci vam comentar què fèiem a l’estiu i jo li vaig dir que veníem a aquest poble i ell em va dir que el coneixia i que de vegades hi passava, i si em deia que de vegades hi passava no podia deixar de dir-li que, si hi passava, s’hi deixés caure.

—Ara dius que li vas dir que s’hi deixés caure i abans has dit que li vas dir que passés a fer un cafè i prou.

—Fer un cafè o que s’hi deixi caure… Tant és.

—Quan pensa anar-se’n?

—Com vols que ho sàpiga? I abaixa la veu, que ens sentirà.

—Que ens senti! N’estic tipa. Per l’amor de Déu, com pot ser tan…?

—Li diré a ma mare que ens truqui i digui que està greu. Així, recollirem les coses i farem com si ens en anéssim tots cap a Barcelona, a corre-cuita. Després tornem. Per comptes d’anar a Barcelona, anem a passar el dia a la platja i al vespre tornem.

—No funcionarà. Segur que s’oferirà a quedar-se a cuidar la casa mentre siguem fora.

—No es pot oferir a quedar-se a cuidar la casa.

—Tampoc no pot venir a fer un cafè i quedar-se a sopar i a dormir i a esmorzar i a dinar… Al pas que anem, avui també es quedarà a sopar i a dormir.

Tots dos han deixat de rentar i d’eixugar. Són costat per costat, cadascú davant d’una pica, l’un mirant el mar, sense windsurfistes a aquesta hora, i l’altre. No. No hi pot haver mar, ni amb windsurfistes ni sense, perquè són en un poble de l’interior i per la finestra només veuen l’eixida i la paret blanca. Són costat per costat, cadascú davant d’una pica, l’un mirant a l’eixida i a la paret blanca, l’altre mirant l’escorreplats.

—Diguem-li que marxem, que teníem un viatge previst, no ho sé, a París…

—A París, a l’agost? Ningú sensat no va a París, a l’agost.

—Diguem-li que marxem a casa d’uns parents, al nord d’Itàlia. Fem les maletes, tanquem la casa i, així, ell no dirà de quedar-se.

—Potser dirà de venir amb nosaltres.

—Li diem que no. Que és un viatge que havíem planejat fa temps, fer-lo tots tres. Escolta, no li hem de donar cap mena d’explicació. No és cap parent, ni amic. Que se’n vagi i prou!

—Això del viatge no s’ho empassarà. Si fos veritat, l’hi hauríem explicat ahir a la tarda, o durant el sopar, o a la sobretaula interminable, o durant el ressopó… O aquest matí, o aquest migdia, mentre dinàvem. Posats a triar, serà més efectiu que ma mare ens truqui dient que està greu. Per l’amor de Déu! Fa hores que xerrem només d’aquest individu. O xerrem d’ell o xerrem amb ell. No podem fer res que no hi sigui present.

Aquella nit, el Mingo somia que es desperta i el Xavier ja no hi és. El busca per tota la casa, habitació per habitació, i no el troba. La Rosa somia que el troben mort al llit dels convidats i envoltat de boletaires, cadascun amb una cistelleta al braç. El Sito somia que ja té catorze anys i li regalen una motocicleta. Passen els dies. Un matí, la Rosa i el Mingo decideixen no donar-li conversa. Quan ell pregunta coses continuen llegint el diari, mirant la tele, llegint un llibre, podant els geranis, picant fora d’hores, sense contestar-li. Aleshores, el Xavier els mira amb ulls tan desconcertats que els fa pena. No. No, no és això el que fan. El que fan és, un dia, desaparèixer de casa de sobte i no tornar fins al vespre, a veure si se n’ha anat. Però quan arriben troben la taula parada i el sopar a punt: amanida de pasta fresca amb gambes, tàperes, ceba tendra i julivert picats, i carpaccio de vedella (hamburguesa amb patates pel Sito). No, no és això el que fan. El que fan és, un dia, dir-li directament que se’n vagi: «Te n’hauries d’anar. Volem estar sols. Són vacances, l’única època de l’any que tots tres passem plegats». No. Tampoc no és això el que passa. El que passa és que, un dia, de sobte ell els anuncia que se’n va i ells se n’alegren, i quan finalment se n’ha anat se senten sols i, en certa mesura, el troben a faltar. No. Res d’això! El que passa és que, tip que el menystinguin, el Xavier amenaça que se’n va; la Rosa i el Mingo es queden impàvids, el Xavier se’n va i la Rosa i el Mingo es queden la mar de feliços. No. El que passa és que, encara que al principi els sembli impossible suportar-lo, no gosen dir-li res, a poc a poc les vacances van avançant i arriba el 28 d’agost i tanquen la casa i tornen a Barcelona tots quatre. Durant els mesos següents, la relació del Mingo i el Xavier, a la feina, és freda. El Mingo s’esforça a mantenir les distàncies. De vegades el Xavier li pregunta: «Que hi pugeu?», i el Mingo li diu que no, que durant l’hivern no hi pugen mai. Cosa que no és del tot veritat, perquè per Setmana Santa sí que hi pugen, gairebé d’amagat, mirant pel retrovisor si els segueix cap cotxe amb el Xavier dins, i, un cop a la casa, hi viuen amb les cortines abaixades, per —si se li acut venir— fer veure que no hi són. Però el Xavier no hi va. Cap a finals d’abril el Xavier li pregunta «De debò que no hi pugeu mai, ni tan sols a controlar com està la casa?», i el Mingo li diu que no, que el Sito juga a l’equip de futbol sala de l’escola i té partit els dissabtes i algun diumenge, i això els obliga a quedar-se els caps de setmana a Barcelona. El Xavier no fa cap més pregunta durant els mesos de maig, juny i juliol. Potser ha entès que molesta. L’últim dia de feina, el 30 de juliol, a l’hora d’acomiadar-se, com que tots els companys expliquen on aniran, el Xavier diu que anirà a Galícia, que un amic hi té la casa dels pares i que l’ha convidat a, si hi passa, deixar-s’hi caure. Però el Mingo i la Rosa no se’n refien i els primers dies d’agost mantenen l’actitud de Setmana Santa: viure amb les finestres abaixades. Ha anunciat que se’n va a Galícia, però i si canvia d’idea?, i si ho ha dit només perquè així se’n refiïn i poder-los agafar per sorpresa? Per això mantenen la porta i les finestres tancades i les persianes abaixades, tot i la calor. Viuen a les habitacions interiors; el Sito té instruccions clares de no anar amb la bici pel pati, de no parlar fort i, al primer cop de timbre, emmudir igual que ells. Però al cap d’una setmana es fa insuportable viure d’aquella manera, amagats a la pròpia casa i, per això, a poc a poc van aixecant les persianes, primer una i després l’altra, i obrint les finestres perquè hi passi l’aire, i finalment deixen que el Sito vagi amb la bici pel pati. I és aleshores quan el Xavier es presenta de cop: «Bon dia, com esteu?». No; no s’hi presenta. Acaben les vacances i el Xavier no s’ha presentat, i el Mingo i la Rosa lamenten haver viscut tot l’agost amb les finestres tancades i les persianes abaixades sense que calgués. No; tampoc no és això el que fan. El que fan es vendre’s la casa. De fet, ja n’estaven tips. Hi han anat molts anys, i la Rosa havia volgut sempre una casa a prop del mar, on pogués veure windsurfistes des de la finestra de la cuina; ella no hauria mai comprat aquella casa en aquell poble perdut enmig de tres dels quatre punts cardinals. De fet, la decisió no és culpa de l’actitud del Xavier l’agost passat, sinó que aquesta actitud (i la por que s’hi torni a presentar) han fet, simplement, que accelerin el que haurien decidit potser cinc anys més tard: vendre la casa. Posen, doncs, l’anunci al diari —un, dos, tres dies— i ningú no truca, i finalment sí que truca algú, interessant-s’hi: precisament el Xavier! El Xavier compra la casa, l’estiu següent hi va de vacances i els diu que, si hi passen, s’hi deixin caure. I s’hi deixen caure com per casualitat i no hi ha manera que se’n. No; no va així la cosa: posen l’anunci però no s’hi presenta el Xavier sinó una altra persona, molt educada però garrepa, i es passen hores regatejant el preu fins que finalment venen la casa amb la sensació d’haver fet un mal negoci i per t. No. Res d’això. Ni tan sols posen l’anunci. El que passa és que, a la setmana d’haver-hi arribat, el Xavier finalment s’adona que hi sobra, en aquella casa, puja al cotxe, engega i agafa el carrer de casetes baixes envoltades de jardí que du a la carretera al final de la qual hi ha l’autopista. Deixa el carrer de casetes baixes, observa la cafeteria de la cantonada, on una nena llepa un polo amb llengua obscena, i enfila la carretera. A mitja carretera hi ha un pas a nivell, però abans d’arribar-hi es troba, de sobte, amb un home a cavall que travessa el carrer. El Xavier frena de cop, un motorista que li anava just al darrere xoca amb el cotxe, tan violentament que cau de la moto i aterra al costat del cavall, amb tal estrèpit i polseguera que el cavall s’encabrita i el genet surt disparat cap a una tanca d’arç. A continuació, el cavall es desboca. Tot això ho veu un vell que ha tret a passejar el terrier i que s’afanya a ajudar el genet caigut. Per poder ajudar-lo amb tranquil·litat, el vell lliga el terrier a l’objecte que troba més a prop: la barrera del pas a nivell. Al cap de ben poc hi passa el tren, els llums del semàfor del pas a nivell viren del vermell al verd, la barrera s’enlaira i —penjat de la barrera— s’enlaira també el terrier, que comença a agitar-se de seguida que nota que el terra li falta sota els peus. Quan veu que el seu terrier estimat s’escanya, el vell deixa estar immediatament el genet caigut, corre a salvar el gos i l’allibera del lligam. Lliure i atabalat, el gos es llança damunt del primer humà que troba: el motorista, que encara és a terra; li clava les dents al braç. Quan ho veu, el vell pren el gos per la cadena, el motorista es mira la queixalada i demana al vell que l’acompanyi, amb el gos, a algun lloc on puguin verificar que la bèstia no té la ràbia. El vell li assegura que el gos està vacunat, però el motorista no se’n refia. Aleshores el Xavier s’ofereix a dur-los a un hospital i, amb més ganes uns que altres, pugen al cotxe: el Xavier, el motorista, el vell, el gos i també el genet, que sembla que té una cama trencada. Podria ser que de camí cap a l’hospital tinguessin un accident i morissin tots o, almenys, que uns quants morissin i la resta quedessin ferits de gravetat. Però no hi ha cap accident i, quan arriben a la sala d’espera d’urgències, el Xavier hi troba la Rosa i el Mingo, que li expliquen que són allà perquè el Sito ha tingut un accident amb la bici. No; tampoc no és això el que passa. La primera tarda de totes, després que han rentat els plats i fet els cafès, just mentre la Rosa dubta si començar a preparar el sopar i dir-li al Xavier si es vol quedar, el Sito va en bicicleta amunt i avall del pati —perquè té prohibit sortir al carrer, que hi passen cotxes— i cada cop s’embala més, i agafa un revolt amb tanta velocitat que surt disparat cap a una jardinera i s’hi trenca el crani. La Rosa i el Mingo el porten a l’hospital, que és a vint quilòmetres, i el Xavier es queda a casa, i quan tornen encara hi és, esperant-los amb els ulls ansiosos, i també ell arrenca a plorar quan li expliquen que el Sito ha mort i que. Massa tràgic? D’acord. Cap problema. No passa res d’això. És a dir: sí que és veritat que el Sito té un accident, però no es mor. Queda malferit, amb la cara amb vint-i-vuit punts. Es recupera a poc a poc i la presència del Xavier, per comptes d’una molèstia, els és un ajut en les dues setmanes que el nen és a l’hospital, un ajut sobretot per la Rosa, que hi troba un refugi on abocar les penes que l’accident reobre. «Amb el Mingo fa temps que no estem bé», li confessa al Xavier una tarda, poc abans que el Mingo torni d’arreglar el cotxe per poder anar a l’hospital i els descobreixi l’un en braços de l’altre, besant-se amb gran desplegament de llengües i saliva. O potser no. Res d’això. El Mingo i la Rosa renten els plats. Feinegen a la pica. Només n’hi ha una perquè és una masia que van comprar fa un any i encara l’han d’arreglar i tot això. Els plats buits els tenen en una palangana grossa, de plàstic blau clar, amb tot de bromera. Ell neteja els plats amb l’esponja Scotch Brite i els deixa a la pica, que és de rajola verda i groga, i, mentre els esbandeix, la Rosa diu: «No ens ve a visitar mai ningú».





Dos rams de roses


A les cinc hores trenta-vuit minuts de la tarda d’un segon divendres de setembre alço la vista cap al gran rellotge amb vora d’alumini que presideix des de la paret tots els escriptoris de l’agència, i calculo les hores que em falten per plegar. Per agafar la gavardina, dir adéu i anar-me’n falten encara tres hores i vint-i-dos minuts; com a mínim, perquè sovint passa que hi ha un client que arriba tard —de vegades just quan ets a la porta, girant el cartellet que fins ara havia dit obert— i no li pots tancar la porta als nassos. Per això, sovint, per comptes de sortir a les nou sortim a quarts de deu i algun cop fins i tot a les deu, sobretot a prop de les tres grans èpoques de vacances de l’any: l’estiu, Nadal i Setmana Santa. Però aquest segon divendres de setembre no som a prop de cap de les tres, l’estiu tot just ha acabat i tinc ganes de plegar ara mateix. «I si me n’anés a casa?», penso. El setembre és un mes fluix. La majoria de persones han fet vacances al juliol o l’agost i, al setembre, de feina n’hi ha poca. Jo mateix, fa hores que dissimulo, trec un munt de papers de la taula i el poso al calaix per, poc després, tornar-lo a treure del calaix per deixar-lo allà on era. I tot per fer veure que no m’estic mà sobre mà. Ara són les cinc i trenta-nou, ja, i en major o menor mesura, tothom a l’oficina fa cara d’ensopit; la majoria perquè han dinat massa, o amb massa salses, greixos, vi, cervesa o carajillos. Altres, més que ensopiment, el que tenen és simple mandra, aquesta mandra filla de la rutina d’anar atenent persones que, sovint per una foto promocional, de cop decideixen que volen passar una setmana a les Seychelles, un cap de setmana a Praga o cinc dies en una platja cubana que han vist en una foto, i volen que l’hotel sigui exactament en aquella platja, i de vegades passa que aquella platja no és exactament cubana perquè la foto la van fer a la República Dominicana, o a Jamaica, i a qui compagina els fullets tant li és que la foto sigui d’una platja cubana o dominicana, o jamaicana, perquè l’únic que li interessa és l’impacte visual, la capacitat de seducció.

Les ganes d’anar-me’n a casa són tan grans que, quan he acabat de tancar el bitllet d’avió d’una parella de cinquantenaris que se’n va de lluna de mel a Irlanda, obro el calaix, trec el cartell que indica que sóc fora un moment, el poso sobre l’escriptori i me’n vaig cap al despatx del director. Amb l’artell de l’índex dret faig tres trucs a la porta. Sento una de les dues respostes que havia previst com a possibles:

—Endavant.

L’altra era «passi». Ben mirat, si hi penso, de respostes possibles n’hi ha més. «Endavant» i «passi» són les dues respostes possibles positives, d’acolliment. Hi ha també una possible resposta interrogativa: «¿Qui és?». Pot molt ben ser que, qui és dins d’un lloc, abans de decidir que accepta que algú entri, vulgui saber qui és aquest algú que truca a la porta. I encara hi ha una altra possible resposta més: «Un moment». Es diu sovint «un moment» quan algú truca a la porta, i es pot considerar una resposta més aviat acollidora que no pas negativa, perquè no et rebutja: simplement ajorna l’admissió fins que hagi passat un d’aquests espais de temps inconcrets que anomenem moments. Es a dir: que de respostes possibles i lògiques n’hi ha cinc; a part, totes les respostes absurdes o fora de to, que són innombrables i no val la pena pendre en consideració, almenys per aquest càlcul. El cas és que, com que de totes cinc respostes el director de l’agència ha triat «endavant», m’afanyo a obrir la porta. Seu rere l’escriptori de cirerer, enmig d’una fumera tota blanca. Amb la mà em fa senyal que m’assegui a la butaca que hi ha a aquesta banda de l’escriptori, i em pregunta si em ve de gust un puro. En part perquè penso que li farà més gràcia que li digui que sí que no pas que no, li dic que sí, tot i que no estic gaire acostumat a fumar puros, últimament. N’havia fumat, temps enrere, en una joventut que ara em queda feliçment llunyana; i dic feliçment perquè valoro haver sabut sempre acomodar-me al pas del temps. Sense aixecar-se, tan sols girant lleument la butaca, obre un armariet baix, d’aquells hermètics i amb mesurador d’humitat, i en treu una safata amb tot de puros, perfectament alineats en compartiments de diverses mides, cada un dels compartiments adient a una llargada de puro diferent. Com que de fet no sé gaire quin triar i em sembla que, si trio un puro curt per no complicar-me la vida (perquè s’acabi ràpid si un cop encès resulta que no em ve gaire de gust), el director deduirà que l’accepto més que res per no ofendre’l —encara que, de fet, ell no pot saber si els puros m’agraden o no, ni que temps enrere n’havia fumat cada dia i que si ara no en fumo més és, sobretot, per mandra de comprar-ne i de tenir-hi les atencions d’humitat i temperatura imprescindibles—, en trio un que em sembla ni llarg ni curt, ni gruixut ni prim, perquè si el triava gros podia ser que em considerés un aprofitat. En qualsevol cas, sóc al despatx del director, la tarda d’un segon divendres de setembre, a les cinc trenta-tres, amb el puro —un Fonseca— entre l’índex i el polze. M’allarga el tallador, un d’aquells talladors grans en forma de tisora amb fulles com simitarres petites, i la capsa de mistos, amb uns mistos de fusta que deuen fer, potser, deu centímetres. Com que, mentre em dedico a xuclar-lo per encendre’l, no puc dir res perquè tinc la boca ocupada, el director aprofita per anar fins a un altre armariet que hi té, a la paret del costat de la finestra, rere el vidre de la qual un home amb una granota verda poda una sòfora. El director n’obre la porteta i treu dos gots i una ampolla de Cardhu.

—Un whisky?

Faig que sí amb el cap.

—Amb gel?

Torno a fer que sí. Omple cada un dels gots amb tres glaçons —«d’aigua escocesa», diu— i dos dits de whisky, m’allarga un dels gots i em diu: «Vostè dirà». Escuro la gola, li dic que sóc conscient que falten més de tres hores per plegar però que, sincerament, estic com emmandrit —és «emmandrit», l’adjectiu?, potser més aviat és «mandrós»—, i que, no sé explicar ben bé per què, tinc ganes de, si he de ser sincer, anar-me’n a casa. Abans de contestar-me m’observa uns segons en silenci:

—Me’n faig càrrec. I no l’hi dic per dir-ho, ni per quedar bé. A més, no tinc per què quedar bé amb vostè, ja m’entén què vull dir. Me’n faig càrrec perquè la mandra, l’avorriment, són un llast que conec prou bé. I la rutina… Ah, la rutina! La rutina cansa, la rutina mata l’espontaneïtat, esbrava les bombolles de la vida i les converteix en desídia. Jo mateix, moltes vegades, miro per aquesta finestra. Normalment no hi ha ningú. Avui hi ha aquest home podant l’arbre, però normalment no hi és, l’home aquest, i només veig l’arbre, el mateix arbre un dia rere l’altre. Hi ha gent que en treu profit, de veure cada dia el mateix arbre, i comprovar com evoluciona, com les estacions de l’any canvien els colors de les fulles, com fins i tot les abaten i arriba un mes que les branques queden despullades. Contemplen l’arbre el dia que bufa vent i les branques es rebel·len i les fulles onegen, i també el contemplen el dia que la pluja les mulla i, al vespre, il·luminades per la claror dels fanals es fan de plata. Però, en canvi, a mi, veure sempre aquest mateix arbre, aquí fora, m’avorreix molt, perquè, si bé és cert, tal com li acabo de dir, que les fulles canvien de tons de color, que a l’hivern cauen i a la primavera tornen a néixer, tot aquest procés és tan lent (fins a tal punt s’estira al llarg de dotze mesos) que, per mi, francament, l’arbre d’un dia és exactament igual a l’arbre del dia abans. A mi, el que m’agradaria és que un dia hi hagués aquest arbre, que no sé com se diu, i l’endemà hi hagués una palmera, i l’endemà un baobab, i l’endemà un avet amb tot de boletes de Nadal. No sé si m’explico. —Faig que sí amb el cap—. De vegades em pregunto si em passaré aquí la resta de matins i tardes de la meva vida laboral, fins que un dia algú, potser el meu fill, s’adoni que ja no hi toco del tot i se m’emporti a casa, jubilat, per començar-hi una nova monotonia. Però no l’atabalaré ara amb els meus fantasmes i el munt de retrets que quan sigui vell em faré per no haver fet certes coses quan encara era a temps. Res d’això! —somriu; jo somric també—. Vagi-se’n a casa, o a donar un tomb. No hi ha cap problema, l’hi dic de debò. Si algú, d’una manera tan franca com vostè, és capaç de venir a demanar-me de plegar tres hores i mitja abans de l’hora, és que de debò en té ganes. A ningú li ha de ser fàcil superar la por que, potser, el superior jeràrquic el miri atònit, li digui que ni parlar-ne, d’això d’anar-se’n tres hores i mitja abans de l’hora reglamentària, a més de la por que des d’aleshores el tingui ja sempre en el punt de mira.

Toma a xuclar el puro de manera que la corona de cendra queda, un instant, vermella. M’hi estic un parell de minuts més, xerrant d’això i d’allò, de la feina, de quins són ara els destins preferits dels clients, de com es deixen influenciar per la moda: ciutats que només quatre visiten durant una dècada, a la dècada següent són les ciutats preferides, i a l’inrevés. Perquè la conversa no s’allargui, m’acabo el whisky amb tres grans glops dissimulats: que sembli que de fet m’hi podria passar tot el que queda de tarda, xerrant amb ell. M’aixeco quan al got ja només queden els glaçons.

—Bé, doncs. Me’n vaig.

—Que va cap a casa?

—Pss… Sí, suposo.

—Un moment, doncs. —Obre un calaix de l’escriptori, en treu una capsa de bombons petita i negra, i me l’allarga—. Es per la seva senyora. Doni-li records de part meva.

Sense aturar el pas, d’una revolada agafo la gavardina del penjador del passadís i me la vaig posant mentre avanço entre els escriptoris i amb la mà dic adéu als companys, que em tornen la salutació amb un gest desmenjat i una mirada que evidencia la mandra en què vegeten, tanta que no se’ls acut la possibilitat de preguntar-se (ni preguntar-me) per què me’n vaig; molt menys la d’aixecar-se, demanar permís i anar-se’n a casa. Surto al carrer amb el puro a la boca i tot d’algues de fum que m’irriten els ulls i es desfan de seguida. Es una aroma tan deliciosa que la gent, quan em passa pel costat, alça el cap per ensumar-la i immediatament somriu, feliç. Si no hagués estat perquè xuclar el puro em manté ocupada la boca, m’hauria posat a xiular. Què hauria xiulat? Una melodia alegre, sens dubte. «Siboney» no, encara que és la primera que se m’acut, i no la xiularia precisament perquè és la primera que se m’acut quan penso en la dissimulació. Un xiula «Siboney» de menut, quan gira la cara mentre roba un paquet de xiclets del taulell del botiguer despistat. Un xiula «Siboney» d’adolescent, quan la mare ha estat a punt de descobrir-lo masturbant-se i, en un instant, ha d’amagar alhora la revista porno en un calaix i l’erecció en els pantalons, i justificar, a més, tota aquella gestualització sobtada i el vermell de les galtes. Un xiula «Siboney» quan —en un banc davant de la platja, amb la intenció última de tocar-li el pit a la noia amb qui surt per segona vegada— li allarga la mà per damunt de l’espatlla, sabent que ella descodificarà aquest «Siboney» com una ironia i la confessió definitiva que d’avui no passa. Què podria, doncs, haver xiulat? La melodia dels nans de la Blancaneu quan tornen a casa després de la feina és molesta i infantil. L’ideal hauria estat una cosa entre Burt Bacharah i el Frank Sinatra amb més trompeteria, o alguna melodia de pel·lícula amb Doris Day i Rock Hudson. Però no xiulo res, només fumo, aturat davant de l’aparador d’un camiser, calculant si aquella corbata verda, preciosa, val els setanta euros que marca. No els val. Torno a rependre el pas durant uns quants metres, perquè pocs metres més enllà em torno a aturar davant d’un aparador, aquest cop d’una floristeria. És una floristeria relativament nova. La deuen haver obert un mes enrere, potser un mes i mig. Hi passo cada dia pel davant, de tornada cap a casa, i no hi he entrat mai perquè molt poques vegades compro flors. Recordo haver-ne comprat per apaivagar les ires d’una nòvia, molts anys enrere, i per la Júlia, un dia de molt enamorats, i quan van néixer l’Anna i el Daniel. Quatre vegades en total, potser.

La porta i l’aparador són de fusta pintada de verd fosc i amb el nom en or i lletra anglesa. Tot el terra, des de la vorera fins al taulell, és ple de testos amb plantes i grans cubells amb margarides, clavells, lliris, pensaments, prímules i gladiols. Quan empenyo la porta dringa una campaneta. La dependenta em saluda amb un «bon dia» i un somriure. És una noia d’uns vint anys, cabells llargs i ulls vius. Deixo anar una glopada de fum abans de contestar:

—Bon dia.

—Quina olor més bona. —La noia tanca els ulls i dilata els narius—. M’encanta l’olor del tabac.

—Del tabac en general o només la dels puros? —inquireixo.

—De tota mena de tabac —contesta—. La dels puros, evidentment: tant la de les paneteles com la dels corones o els dobles corones. O aquests més gruixuts… com se’n diu? —Faig que no amb el cap i m’arronso d’espatlles perquè no tinc ni idea de què em parla—. Els robustos! No en fumo però m’enamoren les olors que fan, tan diverses. —Assenteixo mentre ella continua—: M’encanten els Lusitania. I el Punch Double Coronas, i el Punch Punch, i el Grandes de Espana, i el Ramón Allones, i l’Epicur (de l’1 i del 2), i l’Hoyo de Monterrey de José Gener… Però que m’agradi especialment l’olor dels puros no li ha de fer suposar que no m’entusiasmi l’olor d’altres menes de tabac. Per exemple, el de pipa. Ho dic perquè no és cert que l’olor del tabac de pipa, que diuen que és tan i tan agradable, agradi a tothom, ni tan sols que agradi a tothom a qui li agrada l’olor de puro, encara que aquesta olor la considerin menys seductora. Conec gent a qui li agrada l’olor de puro i en canvi no suporta la de pipa. A mi, més que el tabac de pipa amb aromes de mango, cirera o brandi, m’agraden olors més senzilles, com la del Redford’s o els diversos Dunhill, des del primer, el que es pren al matí, l’Early Morning, fins al d’abans d’anar a dormir, el Nightcup. I el Van Nelle, encara que sigui tabac per cargolar cigarrets. I dels cigarrets ja fets també me n’agrada l’olor, i no sols la dels rossos previsibles: aquests Benson & Hedges o Craven A, suaus. També m’agrada la dels negres, que avui dia ofèn a molts: els Rex, els Coronas, els Gitanes. Fins l’olor dels Ducados, que molta gent troba pudent, sobretot en un taxi poc ventilat, doncs també m’agrada, perquè em recorda l’olor aspra dels cigarrets que fumava el meu pare, i me n’evoca els dits tacats de nicotina. De nena m’agradava agafar-li la mà, acostar-hi el nas i ensumar-los. Vostè té els dits tacats de groc?

Em mira de colzes al taulell. Cada paraula seva dringa en la tarda: des que ha començat a parlar, els sorolls del carrer han emmudit. Jo també la miro de colzes al taulell i amb les galtes repenjades a les mans, fins a tal punt embadocat que no sabria dir com és que les nostres cares són ara tan a prop l’una de l’altra. Hem anat acostant-les a poc a poc, sense que cap dels dos fos conscient del moviment? Ha avançat més ella la cara que no pas jo, o potser més jo que no pas ella? Ens mirem tan intensament que identifico ja cada pèl de les seves pestanyes, i amb cada un hi faig amistat. De manera que, quan finalment tanco els ulls, els veig dins del cap, movent-se amb suavitat, empesos pels baixos i els aguts de la seva veu, que continua matisant les qualitats de cada mena de tabac. No cal que li contesti que no tinc els dits tacats de groc, perquè ella mateixa m’ha agafat la mà dreta per comprovar-ho. I, un cop comprovat, no ha deixat anar la mà i la manté encara entre les seves. De fet, no cal que diguem gaire res; en tenim prou de notar l’alè fresc de l’un en la boca entreoberta de l’altre, i és aleshores quan de cop i volta s’obre la porta i entren dues senyores ben abrigades. S’acosten al taulell i li pregunten si tenen herba per gats. Em miren i, potser per justificar que no hagin esperat torn per fer la pregunta, diuen: «Es que, si no en tenen, no ens esperem». Aleshores la noia i jo ens drecem; en el vermell de les seves galtes jo hi veig el meu, reflectit. A les senyores els diu que sí que té herba per gats. Llavors es gira cap a mi.

—Així doncs, què voldrà?

—Un ram de flors. Roses, per exemple.

—És per la nòvia? —pregunta amb un mig somriure.

—Per la meva dona.

—Una dona afortunada —ara somriu del tot, amb una cella com una titlla.

—Tant com qui li ha deixat aquest blau al coll —li dic, i s’hi du la mà, per amagar la xarrupada.

A la porta de casa m’esperen l’Anna i el Daniel amb els braços oberts. Repenjada a la paret, la Júlia els mira des del menjador. Per poder abraçar tots dos nens sense cap impediment, li llanço el ram de roses, que descriu un arc lent al llarg del passadís, per damunt del caminar titubejant dels nens, i acaba a les mans àgils de la Júlia.

—Érem a la finestra —diu l’Anna—. Jugàvem a endevinar marques de cotxe, i aleshores hem vist que venies. Avui has plegat d’hora.

Són tan lleugers que gairebé no noto el pes de tots dos nens, un a cada braç. Avanço la cara cap a la de la Júlia i ens besem; m’encanta el gust de pintallavis acabat de posar; ho sap i per això se’n posa quan veu que arribo. Després, mentre omple d’aigua un gerro per col·locar-hi les roses, me li acosto, separo delicadament l’escot de l’esquena i hi deixo lliscar la capsa de bombons. L’Anna i el Daniel m’estiren el carnal dret dels pantalons perquè vagi a jugar amb ells.

A les postres del sopar, quan torno de la cuina amb les mans i els avantbraços ocupats per quatre plats amb gelat i maduixes, trobo, sota la cullereta, els fulls amb les notes del trimestre. L’Anna i el Daniel observen amb ulls àvids com reacciono davant de cada nota. Tot són excel·lents, tret d’un notable del Daniel, en ciències naturals. Conscients de l’alegria que sentim la Júlia i jo per les seves bones notes, quan dic de posar-los al llit demanen pròrroga:

—Es divendres!

És divendres, esclar, i els divendres i els dissabtes sempre deixem que se’n vagin al llit una mica més tard. Havent jugat i sopat, i sense gaires ganes de res que no sigui escarxofar-se al sofà, decidim que és el moment d’engegar la tele. A diversos canals fan pel·lícules excel·lents, tant que és difícil triar-ne cap. Totes comencen just en aquell moment, i als canals on no fan pel·lícules excel·lents fan programes que combinen l’entreteniment amb la intel·ligència i la qualitat, tant formal com argumental, i fins i tot didàctica, important en tant que els nens no perden detall del que passa a la pantalla, encara que sigui per poca estona, perquè aviat es queden tan adormits —el Daniel a la falda de sa mare i l’Anna a la meva— que, només amb una mirada, la Júlia i jo tenim clar que el que hem de fer és agafar-los en braços i dur-los a la llitera: el Daniel a la de dalt i l’Anna a la de baix. Quan tots dos són dins, coberts fins a la barbeta per la gira dels llençols, la Júlia i jo ens mirem en aquella claror groguenca que es filtra des de la sala. Nou anys junts, amb dues criatures, i encara sentim el desig. Jo el noto a les entranyes, i a ella l’hi llegeixo als ulls. Per refrenar-lo, per donar-nos el gust de l’ajornament, proposo:

—I si anéssim a ballar?

A mi, de fet, ballar no m’entusiasma especialment. Però saber que a la Júlia li agrada amb bogeria fa que disfruti tan sols de donar-li aquest gust.

—No hem trucat cap cangur, i a aquestes hores serà difícil trobar-ne cap.

Com accionats per una molla —però sense despertar-se del tot— l’Anna i el Daniel s’incorporen a les lliteres, amb els ulls tancats.

—Per això no us preocupeu —diu l’Anna, fluix i sense obrir els ulls.

—Ja som prou grans —diu el Daniel—. Aneu’s-en tranquils, que nosaltres estarem aquí, dormint com ara dormim. No hi haurà cap problema.

—Tanqueu la porta amb clau, per fora. Així no patireu —diu l’Anna—. I deixeu-nos la clau damunt de la còmoda del rebedor, per si passés res i haguéssim d’obrir la porta i sortir corrents.

—Però ja sabeu que no passa mai res —raona el Daniel—. No hi ha mai cap incendi ni cap terratrèmol, ni cap lladre dolent amb antifaç entra mai per la finestra.

Adormits i tot, també els nens riuen amb nosaltres. Riuen fluixet, però, per no despertar-se del tot.

—Què et sembla, doncs? —em diu la Júlia.

—Aneu a ballar, de debò —insisteix el Daniel—. Amb la son que tenim, no ens despertarem en cap moment: tornareu i ens trobareu aquí, exactament com ara.

El club que havíem freqüentat quan començàvem a sortir junts ha canviat del tot però no a pitjor. Ja no és un local fosc on part important de l’encant era l’aire desmanegat i polsós. Ara tot és clar i funcional, amb diverses pistes de ball d’una acústica immillorable, cada una d’elles dedicada a una mena de música. I la ineficiència dels antics cambrers —que aleshores ens encisava— l’ha substituïda una eficàcia exquisida. Alternem els balls en una pista i una altra amb copes en cada una de les diverses barres. Així ens hi estem fins a les tantes de la matinada, i, com que fa una temperatura ideal, el camí cap a casa no el fem en taxi, com el d’anada, sinó a peu, besant-nos sota cada arbre. Al costat del divuitè arbre sota el qual ens besem, demana caritat un home amb barba d’anys, dues gorres al cap, la pell de cartró, i jerseis, bufandes i abrics superposats els uns als altres. Trec un bitllet de la cartera i l’hi allargo. L’home el contempla uns segons i, mentre el guarda en una de les butxaques de les moltes peces de roba, diu:

—Gràcies per aquests diners. Espero que, per vostès, donar-me’ls no hagi representat cap esforç excessiu. En la meva situació actual, per mi representa, sense cap mena de dubte, el que en una altra època, de conviccions religioses més fortes, n’hauríem dit un regal del cel. Moltes gràcies, els repeteixo, per aquesta contribució econòmica que, sense salvar-me definitivament de la misèria, em fa feliç; potser no immensament feliç, perquè poques coses podrien fer-me immensament feliç en la situació en què em trobo, personal i de salut, però sí prou feliç, raonablement feliç almenys, per donar-los, per tercer i últim cop, les gràcies.

Uns metres més enllà un altre home també demana almoina, i també n’hi donem. Poc després sortim a la Rambla i, damunt d’un petit tamboret que fa de peanya, veiem un home immòbil, vestit de Charlie Chaplin. Pocs metres més amunt n’hi ha un altre, vestit de soldat de l’Egipte antic, tenyit de color coure de cap a peus, llança i faldilla incloses. A les capses que tots ells tenen a terra per recollir diners, hi deixem bitllets, que agraeixen amb menys efusivitat de la que voldrien perquè la tradició els obliga a, per cada contribució deixada, fer un únic moviment del cos i quedar, així, novament immobilitzats. Contagiats, altres vianants es decideixen a deixar-los també bitllets —amb la qual cosa hi ha un moment que tant Charlie Chaplin com l’egipci no paren de bellugar-se i em sembla que es descompten i fan algun moviment menys dels que els tocaria, però ningú no els ho retreu. La Júlia i jo pugem per la Rambla, i a cada nova estàtua —un cowboy també de coure, un romà platejat, un Cristòfor Colom cendrós— hi deixem diners, i tots somriuen feliços. Un sioux tenyit de blau que ens observa de fa estona baixa de la peanya i se’ns acosta per dir-nos:

—Salta a la vista que són gent generosa, vostès, però pateixo per la possibilitat que l’altruisme que demostren acabi per afectar-los l’economia. Per això els dic que si a mi no em donen res, és igual, no es preocupin.

Però per què no donar-li res? A aquest, i a tots els que ens demostren poca avidesa oferint-nos la possibilitat de no donar-los res, per comptes d’un bitllet els en donem dos. Així que, abans d’arribar a casa, hem d’aturar-nos en un caixer automàtic per treure uns quants bitllets més, amb els quals fer partícips de la nostra felicitat tots els miserables que ens trobem pel camí.

Quan obrim la porta de casa procurem no fer soroll. Tot està a les fosques, tret del llum que sempre deixem encès damunt la calaixera del menjador, perquè serveixi de guia i orientació durant la nit, si per aquelles coses els nens es despertessin i volguessin anar al lavabo o a beure aigua. Al seu dormitori, tots dos dormen amb un son plàcid, sense agitacions ni apnees. Al lavabo, la Júlia i jo ens rentem les dents, costat per costat, abraçant-nos cada tant. Després ens fiquem al llit.

—Deus estar cansat —xiuxiueja la Júlia—. No deus pas voler follar…

De fet, ho diu amb interrogants: «No deus pas voler follar…?». I tant si ho vull. A l’instant ens trobem l’un damunt de l’altre, pim pam, vinga, som-hi. La Júlia s’escorre mitja hora i un minut més tard, quatre minuts abans que jo. M’adormo abraçant-li l’esquena, en aquesta postura que hi ha qui en diu la cullereta —per la semblança amb la de les culleres que, al cullerer, queden encaixades l’una amb l’altra—, de tal manera que, al cap d’un lapse indeterminat d’aquesta curta matinada, noto que a poc a poc el membre se m’enfila entre les seves cames mantegoses i, havent alçat ella semiinconscientment la gropa, s’hi clava. Després ja no recordo gaire res fins que, amb la claror del matí marcant de blau el rectangle del balcó, em desperto sentint el gland envoltat de la humitat de la seva boca, que en aquell moment es limita a escalfar més que no pas a xuclar. Quan, minuts més tard, les primeres ratlles de sol es filtren per la finestra i els nens irrompen a l’habitació, sa mare encara és sota els llençols.

—Bon dia! —diu l’Anna—. És hora de llevar-se.

Els dic que vagin a esmorzar.

—D’acord, papa! —diu el Daniel.

Se’n van, rient i empenyent-se en broma, perquè l’Anna i el Daniel no s’empenyerien mai de la vida amb ànim de fer-se mal. Mentre la Júlia em clava l’índex a l’esfínter, sento que els nens obren la nevera, i soroll de plats i coberts, i tot d’una descarrego dins la boca de sa mare. Passen encara uns segons fins que apareix de sota dels llençols, ben despentinada, amb els ulls com espurnes i la boca plena. Se m’acosta als llavis i me’n passa just la meitat, sense jo mostrar-hi cap rebuig, com acostumen a fer alguns homes, ans al contrari. De manera que passem una estona llepant-nos i rellepant-nos els llavis perquè no se’n perdi ni una gota —la seva llengua buscant-ne per les meves genives, la meva llengua explorant-li molars i premolars—, fins que estem segurs que ja no en queda ni mica. Aleshores anem cap a la dutxa, que de seguida graduem al punt exacte.

A la cuina trobem que els nens han parat taula també per nosaltres: ensaïmades, croissants, secalls, melindros, cereals. I al bell mig de la taula, el ram de roses vermelles que vaig portar ahir.

—Que anirem a la casa de Salou, avui? —diu el Daniel.

Per la cara que hi fa la Júlia, és evident que tampoc no té ganes d’agafar el cotxe i sortir de Barcelona.

—No —dic, amb un cert recel que no anar a Salou entristeixi els nens, però no els entristeix en absolut.

—Anirem als pallassos, doncs? —pregunta l’Anna, amb els ulls ansiosos.

Fa dies que parlem d’anar un dia als pallassos, però sempre ho hem anat ajornant per por que els trobin depriments. Molts nens, la primera vegada que van a una actuació de pallassos, per comptes de divertir-se, s’aterreixen i ploren. És cosa sabuda; tothom en coneix casos i, si no en coneix, ho ha vist al cine o a la tele. Sempre que es parla de pallassos, en un moment o altre hi ha algú que en recorda dues coses: que els pallassos ploren per dins i riuen per fora i que alguns nens, la primera vegada que veuen pallassos, ploren. Hi ha també una tercera cosa que sempre es diu dels pallassos, però ara, per més que hi rumio, no me’n recordo.

Havent esmorzat, doncs, pugem al monovolum i fem cap al parc. No tenim cap problema a trobar aparcament, fins i tot en trobem a prop de la porta principal, que s’obre just darrere del magistral monument d’Apel·les Fenosa. Encara que arribem només un minut abans de començar la funció i el teatret està bastant ple, a la quarta fila hi trobem quatre seients buits i centrats.

Com riuen, l’Anna i el Daniel! Molts dels altres nens riuen també; altres no riuen i s’ho miren amb uns ulls com taronges i ben seriosos, però en qualsevol cas no n’hi ha cap que plori. Són dos pallassos tradicionals —un pallasso blanc i un august—, però les bromes i els acudits són enginyosos. No expliquen, per exemple, allò del salchichón i el saxofon, ni allò de la filosofia, la Filo i la Sofia. Sortim complaguts i, al cotxe, de camí al restaurant recordem les bromes que ens han fet riure més. Al restaurant ens donen una taula a tocar del gran finestral. S’hi veu la bocana del port i les barques gronxant-se. Com que a tots quatre ens ve de gust l’arròs, demanem paella.

—De marisc o de conill i pollastre? —diu la Júlia.

—Pot ser mixta, si volen —diu el cambrer.

—No, mixta no! —criden a l’uníson l’Anna i el Daniel—. Que sigui de conill i pollastre!

És una paella tremenda, amb aroma de romaní, i amb tot de bajoques, ferradures i garrofons, i l’arròs en el punt exacte i amb el dessota socarrat; és una delícia anar-lo gratant amb la cullera.

De tornada a casa, la Júlia i jo ens estirem al sofà. A la seva habitació, l’Anna i el Daniel juguen a metges i infermeres, i mútuament s’introdueixen diversos termòmetres en el recte; i vinga riure. La Júlia i jo mig dormim mirant la tele. No sé amb claredat quins programes fan, perquè ara i adés canviem de canal i de fet no en seguim cap; són tots tan bons que no acabem de decidir-nos i tot plegat acaba sent una remor boirosa i agradable, de la qual em desperta un dels meus roncs. De cua d’ull miro el rellotge del menjador. Dos quarts de sis de la tarda. Em sento relaxadament emmandrit. Els nens juguen feliços —me n’arriben les rialles i els gemecs des de l’habitació—, la Júlia està mig adormida al meu costat, amb el cap damunt de la meva panxa. Tot és plàcid i intangible. Però… I aleshores penso: «I si anés a donar un tomb?». S’està bé a casa, està bé tenir el cap de la Júlia sobre la panxa, està bé sentir com els nens juguen i riuen i exploren els misteris de la vida.

Però i si anés a donar un tomb? Per què no? Amb suavitat aixeco el cap de la Júlia i el deixo sobre un coixí. Mig obre un ull i aleshores li dic que estic com avorridot i que, no sabria explicar ben bé per què, tinc ganes d’estirar una mica les cames.

—T’entenc perfectament —diu—. I no t’ho dic per fer-te el compliment. T’entenc perquè també la sento jo, la desídia de la placidesa. La desídia que tot sigui a lloc i confortable. No és que ara vulgui la incomoditat, la desgràcia, la tristesa; en absolut. Vull que la vida sigui fluida i sense entrebancs, però, de vegades, de tan tranquil·la m’angoixa. I aleshores, per desangoixar-me, repasso mentalment totes les malalties que ens podrien caure al damunt: als nens, a tu, a mi. Cardiovasculars, pneumològiques, de l’endocrí, de l’aparell digestiu, neurològiques, nefrològiques, oncològiques, soles o combinades. Però també podria ser que ens quedéssim sense feina, tu o jo, o tots dos a la vegada. Encara que això no em preocuparia tant, perquè sé que tard o d’hora ens en sortiríem. I penso també què passaria si deixéssim d’estimar-nos, si de cop ens atipéssim l’un de l’altre. —Obro els braços com dient: «Això que dius és impossible!»—. Sí, sí que podria ser. En qualsevol cas, és així, pensant aquestes coses, com torno a apreciar aquesta placidesa, i la desídia que comporta. Sé que és un recurs molt antic. Recordo que la mama, quan era nena i estava trista, em deia sempre: «No et queixis i pensa en els que estan pitjor que tu». Jo aleshores em revoltava i pensava que era una actitud conformista. Si no ens haguéssim queixat mai de res i haguéssim acceptat les condicions de vida com una cosa inamovible, encara seríem a les cavernes. Però suposo que m’he fet més gran, sobretot des que vam tenir l’Anna i el Daniel, tan guapos tots dos. En fi. Va, vés a donar un tomb. Vés al cine. O vés al teatre. —La miro aterrit—. O vés a fer copes. Quant de temps fa que no vas a fer copes tot sol i tornes a casa borratxo? Si vols, arriba’t fins a Salou, i queda-t’hi a dormir.

Així és que m’hi estic un parell de minuts més, xerrant d’això i d’allò, just el temps necessari perquè no sembli que em moro de ganes d’anar-me’n. A la fi m’aixeco, li faig un petó, dic adéu als nens —que gairebé ni em fan cas, de tant com riuen i disfruten dels seus descobriments anatomies—, agafo la gavardina del penjador, me la poso d’una revolada i surto al carrer.

Durant una estona camino (aparentment) sense rumb fix. Ara agafo aquest carrer, ara tombo per aquell altre. Les botigues són totes obertes i la gent hi entra i en surt, carregada de bosses, més de coloraines les de plàstic que no pas les de paper, que acostumen a ser més sòbries: grises, verdes, negres, marrons, beix. D’esma em trobo recorrent els carrers que els dies feiners recorro quan vaig a la feina o en torno, sense temps per badar. Mentiria si digués que passo per davant de la floristeria per casualitat. Però, ja que hi sóc, hi entro. La campaneta de la porta dringa amb el dring del dia abans. Rere el taulell, però, hi ha una noia de cabells curts i rossos, i ulls negríssims.

—Bona tarda —saludo.

—Bona tarda.

De fet, no se què dir. No he rumiat què dir o què fer si hi hagués estat l’altra florista o en aquest cas, que no hi és. Pero la noia se m’avança.

—Ara la Marta no hi és.

—La Marta?

—La meva germana. Va parlar amb ella, ahir. Es va endur un ram de roses de color vermell, oi que sí?

Ajup el tors, clava els colzes al taulell i em mira. Cau la tarda, s’incendia Beirut, a Ohio un adolescent mata vuit companys de classe i al Gonzalo Cornellà del passeig de Gràcia sona l’alarma quan una dona intenta sortir de l’establiment amb una faldilla que no ha pagat. Per no perdre el temps en més detalls diré que, poc després, la Sara —es diu Sara— tanca la porta de la botiga. Dotze minuts després som en un bar que hi ha a prop, xerrant i acariciant-nos les mans: ara jo una d’ella, ara ella una de meva. Cent catorze minuts després som al llit de casa seva, en el piset de damunt de la floristeria. Tres hores i dotze minuts després ens desperta un llum encès al passadís. Al cap de no res, la silueta de la seva germana es retalla a la porta. Mentre renya la Sara, es va despullant i se’ns afegeix.

Cap a les cinc, ben tapats i sense sortir del llit, comença a circular el primer porro. Poc després tot és comprovar l’escalfor multiplicada a cada centímetre de pell, i aquell joc ancestral de sortir de l’una per entrar en l’altra. Cada tantes hores miro el rellotge que duc al canell i les busques amb prou feines han avançat cinc minuts. Per arribar al matí caldran setmanes! Setmanes mirant el sostre on oscil·la un mòbil amb barquetes i peixets. I retrats d’actors i carpetes amb apunts de la facultat i un gos de porcellana i una altra vegada les barquetes i els peixets amb tot d’ombres que ballen una dansa, com més lenta, més ràpida. El segon porro arriba després, mentre la Sara parla d’un poble que diu que coneix, a tocar de la frontera. «De quina frontera?», pregunta la Marta, amb una atenció fixa que de tant en tant es converteix en rialla. Jo m’estic ajagut, amb els ulls clavats en els peixos del mòbil per, així, no veure’n les barques. La Sara explica que aquest poble que hi ha a tocar de la frontera de muntanyes —«Esclar, la frontera de muntanyes…», diu la Marta, i ara és a mi que se m’escapa el riure— és en una plana ampla i amb tant de vent que, per no sortir volant, els vilatans s’han d’omplir les butxaques amb pedres. Pedres de dos quilos, de tres o de vint. I les pedres que no poden encabir a les butxaques, per massa grosses o perquè de tan pesades n’esquinçarien la roba, les duen a les mans. Per lògica, com més menuts són, més pedres porten, o més grosses, per compensar el poc pes del cos. En canvi, com més alts i grassos, menys pedres han de dur, o menys pesades. Per la funció que han de complir, qualsevol mena de pedra va bé, però els vilatans s’estimen més les de granit. Només dins les cases tancades poden deixar les pedres a terra i caminar lleugers. Com és lògic, dur pedres al damunt els provoca problemes. Els nens, per exemple —tan lleugers que sense pedres sortirien volant a la mínima ventada—, aprenen a caminar dins de les cases, però quan han de sortir al carrer se n’omplen les butxaques i aleshores per força es belluguen amb dificultat. Es per aquest motiu que no hi ha jocs de carrer, ni xarranca, ni salts a corda, ni fet i amagar. En canvi, s’afarten de jocs de taula, que acaben per avorrir-los. Aquesta falta d’activitat física fa que les extremitats inferiors siguin sempre dèbils. Les nits que el vent bufa fort de debò la por fa que no es puguin ficar al llit. S’estan al voltant de la taula i parlen del vent. Són capaços de passar-s’hi hores, valorant i discutint els matisos del so que fa entre els arbres i les xemeneies, la intensitat del vent d’ahir en relació amb la del vent d’avui i amb la del que, preveuen, farà demà. I dels dòlmens i els menhirs. N’hi ha molts al terme municipal, perquè els dòlmens són les pedres que els homes d’abans feien servir per no sortir volant. Imagineu-vos si devien ser gegants que necessitaven pedres tan grosses! Als nens, s’hi afegeix la Marta, els recorden que sempre ha sortit volant qui s’ha tret les pedres de les butxaques perquè creia que seria a temps d’agafar-les quan notés que el vent començava a bufar. Com el fill de l’home dels diaris, explico jo, que era dins de la botiga i, per poder endreçar millor les piles, va deixar un moment a terra els rocs que duia a les butxaques. Mai no ho hagués fet, perquè de cop el vent va començar a bufar amb tal energia que va obrir de bat a bat la porta i el noi ja no va poder recuperar els rocs. Va intentar aferrar-se al taulell, afegeix la Marta, però els dits li relliscaven. Intentava clavar les ungles a la fòrmica, a poc a poc va anar perdent peu i va acabar xuclat pel vent, alçat com un globus, envoltat per tot de diaris que s’enlairaven amb ell, desplegant-se en dobles fulls de notícies que s’agitaven com papallones rectangulars. El noi cridava: «Pare, pare!», però ningú no el sentia, tan forts eren els udols del vent que el duia d’una banda a l’altra del cel. El sord del poble, diu la Sara, que li hauria pogut llegir els llavis, era, però, tan curt de vista que amb prou feines si en percebia una figura borrosa. Hi ha mil històries de desprevinguts que abandonen les pedres i surten volant fins a les muntanyes —desconegudes pels vilatans, tot i ser tan a prop, perquè no s’allunyen mai de casa—, i un cop allà acaben penjats de les branques dels arbres o estimbats per un cingle. Malgrat aquestes evidències, els joves es pregunten sempre si, potser, quan no hi ha vent o quan és fluix, podrien caminar pel carrer sense anar carregats de pedres. A cada nova generació, sempre hi ha joves que es neguen a acceptar la història: «En què es basen, aquestes suposicions que diuen que si ens traiem les pedres de les butxaques sortirem volant?». Sempre n’hi ha un que formula la frase definitiva: «Potser no passaria res si ens les traguéssim». Ara mateix, diu la Sara, fixeu-vos en aquests set adolescents que hi ha al voltant de l’arbre. Es reuneixen per dir fàstics de les llegendes dels vells, carregats de pedres però a l’aire lliure, en un gest de rebel·lia. Com que els vells es passen tota la vida entre parets, ells adoren trobar-se fora. Enardits per la confiança que s’encomanen els uns als altres, a la fi es treuen les pedres. «Alliberem-nos de la superstició!», criden. I aleshores, de seguida que deixen les pedres, el vent s’arremolina i ells comencen a volar, cel enllà, set adolescents en la flor de la vida.

A la una del migdia m’incorporo i repenjo l’esquena al capçal del llit. La Sara i la Marta jeuen, despertes, l’una al costat de l’altra. Els dic que sóc conscient que estem tots tres la mar de bé, que de fet m’hi podria passar la vida, amb elles, si elles volguessin que la passés, però que —no sabria explicar ben bé per què— tinc ganes d’anar-me’n. No sé si a casa o on. Però en qualsevol cas tinc ganes de vestir-me i sortir d’aquella habitació olorosa. Per un moment, he pensat que farien veu burleta i em preguntarien si m’enyoro de casa, però no fan ni una cosa ni l’altra.

—Has trigat a dir-ho —diu la Sara—, i no és cap retret. Al contrari. M’encantaria que et quedessis més estona amb nosaltres. Però, de fet, ja deu fer…, què?, vint hores? que estàs amb nosaltres…

—Vint hores amb tu. Jo vaig arribar més tard —diu la Marta.

—Vint hores, dinou, quinze, tant li fa —insisteix la Sara—. El cas és que és del tot comprensible que tinguis ganes d’airejar-te. I nosaltres, per cert, podríem obrir la finestra i ventilar l’habitació.

—Però jo tinc fred —diu la Marta, embolcant-se amb la manta.

—Va, vesteix-te —em diu la Sara—. Vés. Que te’n vagis ara no vol dir que no ens haguem de tornar a veure. Quan vulguis passa per la floristeria. Si no ens va bé follar, et direm que no. Parlo per mi, almenys —i mira la Marta, que assenteix—. I nosaltres, quan et vegem passar (de vegades et veiem passar per davant de la botiga, al matí o al vespre), si ens ve de gust et cridarem i, si vols, pugem una estona aquí dalt.

—Però, abans d’anar-te’n —diu la Marta, mentre es posa un jersei negre—, vine.

Jo fa estona que m’he vestit i duc la gavardina doblegada al braç. La Sara és al llit, xuclant un nou porro. Li faig un petó als llavis calentíssims.

—Adéu.

Mentre baixem les escales cap a la floristeria, la Marta em pregunta:

—Que vas cap a casa?

—Potser abans donaré un tomb.

En qualsevol cas, em prepara un gran ram de roses —aquest cop, grogues— i me l’allarga. M’acompanya fins a la porta i, com que m’entretinc més del compte besant-li la boca —ara el llavi de dalt, ara el de baix—, em fa girar, em posa totes dues mans al cul i m’empeny cap enfora. Es queda a la porta, somrient, i em fa una llengota ràpida. A la cantonada, per posar-me la gavardina m’aturo i em col·loco un moment el ram entre les cames. Després continuo carrer avall. On puc anar un migdia de diumenge, esplèndid com aquest? Per què no al cine, com ahir em va suggerir la Júlia? Així tindria una pel·lícula per explicar-li. La cartellera és plena de pel·lícules bones. Però, si hi vaig, ja sé què passarà. M’asseuré en una butaca còmoda, centrada, ni massa lluny ni massa a prop. Però arribarà un moment que sentiré ganes de fer alguna altra cosa. De fet, em vindria de gust anar una estona a l’agència, però això és només perquè no hi sóc mai quan no hi ha ningú. La solució és anar a casa, sopar tranquil·lament i ficar-me al llit de seguida per, demà dilluns, llevar-me ben d’hora i anar a treballar. Demà, però, tindré tantes ganes d’anar-hi com ara? I, encara que en tingui, ¿em duraran gaire, les ganes aquestes?

M’assec a la terrassa d’un bar i m’hi estic un parell d’hores observant la gent i dubtant si seria millor fer això o allò. I què passaria si optés per una cosa o per una altra, o per una altra. Però, al final, arriba un moment que també me n’atipo, de tant dubtar si fer això o allò. «I si me n’anés a casa?», penso. Demano el compte, pago i torno a casa xinoxano.

Només obrir la porta, se sent el soroll de dues cadires fregant el terra. Pel passadís apareixen, al trot, l’Anna i el Daniel, amb els braços oberts. Per abraçar-los, deixo el ram de roses damunt la tauleta del rebedor.

—Érem a l’habitació; estudiàvem —diu l’Anna.

—La mare és a la saleta; llegeix —diu el Daniel.

Recullo el ram amb la mà dreta mentre tots dos m’estiren l’esquerra i m’arrosseguen cap al menjador. A la saleta, per besar la Júlia avanço la cara per damunt del sofà mentre, amb la mà dreta, li poso les flors al davant.

—Què t’ha agafat amb les roses? —diu.

Recullo de la taula del menjador el gerro amb les roses vermelles. A la pica de la cuina en buido l’aigua i l’omplo amb aigua nova. Com que és prou gros perquè hi càpiguen tots dos rams, hi vaig barrejant, d’una a una, les roses vermelles d’abans-d’ahir amb les grogues d’avui.





La vida perdurable


Pobra mamà, morta després de mesos de patiments a conseqüència del càncer d’ovaris que li van diagnosticar fa anys i que més o menys havíem anat apedaçant fins que ja no hi va haver res a fer i va ser terminal. Encara no fa ni una setmana que l’hem enterrada, i una tarda l’Alba arriba a casa i em diu que ha sortit de la feina mitja hora abans i que ha passat per cal metge a recollir les anàlisis i la tomografia axial computeritzada que li van fer fa una setmana. Ha sortit positiu. Té càncer de fetge.

—Estem de sort, en aquesta família! —diu la Paula, la nostra filla petita, amb la ironia lànguida que li és habitual. Tots somriem, menys el Cuqui, que ens mira amb la llengua fora i remenant la cua. Intenta bordar però no li surt. Fa dies que borda amb dificultat; l’hauré de dur al veterinari.

Càncer de fetge. No puc dir que m’agafi de sorpresa. La mateixa setmana passada era evident que si li feien proves era perquè la possibilitat era clara. Abraço l’Alba amb tendresa; són més de trenta anys junts i cinc fills —tres noies i dos nois—, dels quals només un dels nois va morir de petit, de leucèmia. Dos més —una noia i l’altre noi— van morir d’adolescents, ell d’osteosarcoma i ella a la platja de la Mar Bella, un dia que hi havia bandera vermella hissada i, rebel com era, no en va fer cas.

—Alba —li dic, amb la idea que, havent sabut el resultat de les anàlisis, no li vingui de gust ficar-se a la cuina— vols que avui prepari jo el sopar?

—Deixa, deixa. Ja me n’encarrego.

S’arromanga i es posa a cuinar, ella que és —i tots aquests anys ha estat— la reina de la cuina, ella que amb no res i una cassola ha sabut preparar-nos sempre els millors plats. Gairebé trenta-un anys junts! Mentre sofregeix ceba i tomàquet, m’assec al tamboret i mastego una pastanaga, que va bé per la vista. Sé que potser seria millor no parlar-ne, però —què carai!— m’interesso pel grau de desenvolupament del seu càncer. No me’n dóna gaires detalls; sempre ha estat discreta i sense afany de protagonisme. Sempre a l’ombra però amb les regnes de la casa ben agafades. El cas és que, en un tancar i obrir d’ulls, prepara macarrons gratinats, amanida d’escarola amb pebrot, créixens i tàperes, i molls amb salsa d’anxova. Paro taula a la cuina perquè només som tres: l’Alba, la Paula i jo, perquè la gran —la Laura— avui ha sortit amb uns amics. Sopem, després recollim els plats i, mentre trec del pàrquing el Galloper que vam comprar encara no fa tres mesos, l’Alba té temps de rentar els plats, d’omplir de friskies el plat del Cuqui i d’arreglar-se una mica. Surt al cap d’una estona, amb una bossa d’esport a la mà. A la porta, fa un petó a la Paula, li recorda amb quina regularitat ha de regar cada planta i puja al cotxe. Anem directes cap a l’hospital. Em diu:

—Aquest cap de setmana potser no podrem pujar a Campins…

—No et preocupis, ara, per si pugem a Campins.

—Però és que era un pont tan maco: de divendres a dilluns.

A l’hospital hi ha una gernació amunt i avall, lliteres amb cossos sense esperança i metges patinant pels passadissos. Hi ha auxiliars d’infermeria que caminen fent sonar les sabates, personal de neteja que parla llengües que no entenc i un fluorescent que imita el zumzeig d’una mosca. En l’edifici d’oncologia, a l’Alba la posen en una habitació doble. A l’altre llit hi ha una dona amb tot de papades concèntriques, fins el ventre. De seguida que l’Alba ha acabat d’instal·lar-se, es presenta —es diu Teresina—, aixeca l’índex de la mà dreta i li recomana:

—No s’ha de deixar vèncer per la malaltia.

—L’Alba no es deixa vèncer fàcilment —li dic—. Ni per la malaltia ni per res. En els anys que fa que convivim, ni en el pitjor dels tràngols no l’he vist defallir. L’Alba no és una dona que es deixi vèncer per l’adversitat, amiga Teresina, i permeti’m la franquesa d’anomenar-la amiga encara que no faci ni cinc minuts que ens coneixem.

I és cert. L’Alba no s’ha deixat vèncer mai per cap adversitat. Però si, per aquelles coses de la vida, aquest cop el seu estat d’ànim hagués abaixat la guàrdia, un moment que la Teresina va al lavabo a orinar —sentim el raig de l’orina contra la tassa, i el soroll del paper de vàter i, després, la cisterna que es buida i s’omple—, jo l’esperono a enfrontar-se a la malaltia sense cap por, i li poso els exemples de Susan Sontag i de Lance Armstrong. No són exemples gratuïts. Jo mateix no sé si hauria superat el càncer de testicles que em van diagnosticar fa tres anys si no hagués estat per l’exemple alliçonador de Lance Armstrong, el ciclista que no sols va plantar cara a la malaltia i la va vèncer, sinó que, tot seguit, va ser capaç de guanyar —dos anys consecutius— la volta ciclista a França.

—Si Susan Sontag ha pogut, no has de poder tu, vida meva?

L’Alba somriu cada vegada que vaig a veure-la. De tant en tant, torna a casa uns dies. Però al cap de poc la tornen a ingressar a l’hospital. Les revifades momentànies s’alternen amb el decaïment, i a poc a poc s’apaga com l’últim centímetre de ble de l’espelma. Al cap de mesos es mor, després d’una fase final en què perd la consciència i entra en un coma hepàtic. El dia que l’enterrem llu el sol en el cel nítid, i en això hi vull veure un signe de la impertorbabilitat del món, si no d’esperança. En una de les primeres files de la sala de cerimònies del tanatori hi trobo son germà, el Narcís, que acaba d’arribar en avió de Miami, on té una empresa de ceràmica. Plora en silenci i, en un moment que les llàgrimes li permeten vocalitzar, m’explica que no sols plora per ella sinó per ell mateix, que té càncer de pròstata i no veu clar que se’n surti.

—No me n’havies dit res, quan havíem parlat per telèfon.

—Tal com estava l’Alba, no era el moment.

—Jo —li dic—, de càncer de pròstata no sé si en tindré, evidentment. Però problemes d’altra mena amb la pròstata, segur que no. M’ho va dir el proctòleg ja fa anys. Em va dir: «No tindrà problemes de pròstata, vostè». —Ara, el Narcís plora copiosament. El consolo—: No t’has de deixar vèncer per la malaltia. —Li poso els exemples de Susan Sontag, de Lance Armstrong, de Larry Hagman.

—I Linda McCartney? —em diu la Paula—. Tu sempre poses exemples de gent que se’n surt, però no parles mai dels que no se’n surten.

Tots callem.

—Es veritat —diu el Narcís—. N’hi ha molts que se’n surten, però la majoria no se’n surt.

És una frase que denota l’estat d’ànim del Narcís. I amb un estat d’ànim derrotista no és estrany que la malaltia acabi per vence’l, tres anys més tard. Quan el porten a Girona, som quatre a enterrar-lo: la seva dona (que es diu Melanie), la Laura, la Paula i jo.

—Suposo que, ara, la pròxima seré jo —diu la Paula mentre diem adéu amb la mà a la Melanie, que se’n torna a Miami; fa mig any que li han diagnosticat un limfoma.

Li recordo que no s’ha de deixar vèncer per la malaltia. Li explico com Larry Hagman i Olivia Newton-John s’hi van enfrontar i en van sortir vencedors, però no sap qui són. Ni Larry Hagman ni Olivia Newton-John. Déu meu, que efímeres que són les estrelles de l’espectacle en la consciència dels espectadors i com, en un canvi de generació, passen de la glòria a l’oblit! Durant tota una temporada la Paula es manté estable; després empitjora ràpidament. Per això no és amb nosaltres quan enterrem el Cuqui, que ha mort d’un càncer de laringe. Cavem un sot entre les arrels retorçades del roure de la casa de Campins, que el Cuqui enyorava sempre que érem a Barcelona. Quan acabem, la Laura i jo tornem a l’hospital a veure la Paula. Mor dos dies abans que, en una de les palpacioris mensuals que em faig, detecti un gangli a l’engonal i un bony al testicle dret, encara que no tan gros com el que em van detectar l’altra vegada, perquè l’altra vegada, com que no sabia res de les autopalpacions, quan me’l van trobar ja s’havia desenvolupat força. M’hi enfronto amb coratge. No n’he sortit victoriós una vegada? Per què no n’he de sortir dues?

—No s’ha de deixar vèncer per la malaltia.

M’ho diu la infermera, una dona d’ulls vius i somriure tímid.

—No cal que m’ho recordi. A la meva dona jo li deia sempre exactament això: «No t’has de deixar vèncer per la malaltia». Li van detectar un càncer de fetge.

—I com…?

—És morta.

—Si que em sap greu.

Li explico els detalls de la malaltia i la mort de l’Alba, i els de les morts dels dos nens i les dues nenes.

—Ara només som dos. La Laura i jo —i esclato a plorar.

La infermera m’estreny la mà i m’explica que es diu Lola. Entro al quiròfan, separo les cames, m’anestesien. M’opera el doctor Fenollosa, el mateix que em va operar anys enrere. Durant el postoperatori, com que durant dos dies la Laura no em ve mai a veure, li demano a la Lola que m’ajudi a telefonar-li, i aleshores m’agafa de la mà i em diu que abans no m’han dit res, però que la Laura està també a l’hospital, en el mateix edifici però una altra planta.

—De què és?

—De tiroide.

Tu també, Laura meva? De seguida que puc vaig a l’habitació on és, i la conforto i li faig companyia i li dic que, sobretot, no es deixi vèncer. Que hi ha molta gent, cada cop més, que hi han plantat cara i se n’han sortit. Li parlo de Susan Sontag i Larry Hagman, i Olivia Newton-John i Lance Armstrong i Cristina Hoyos. La Lola ve sempre amb mi, i es preocupa per la Laura com si fos filla seva, i passen mesos fins que arriba un dia que em donen l’alta i me’n vaig a casa i només m’hi he d’anar a fer visites periòdiques. A part de les visites periòdiques, però, hi vaig cada dia a fer companyia a la Laura i sempre m’hi trobo la Lola, que, a poc a poc, ha anat creant una relació de gran carinyo amb la nena, fins que arriba un dia que la Laura surt i ja només hi ha d’anar a fer-se les visites periòdiques, i hi anem plegats i ens trobem sempre la Lola, i quan la Lola plega anem al cine i a sopar, i al final la Lola i jo ens fem nòvios i la Laura l’accepta la mar de bé —em feia por que el record de l’Alba fos encara massa viu i la rebutgés— i al cap d’uns mesos ve a viure amb nosaltres, i els dies que a la Laura i a mi ens toca anar a l’hospital per la revisió hi anem tots tres amb el Galloper i li dic a la Laura: «Ho veus com, plantant-hi cara, la malaltia no et venç?», i em diu que sí. Fins que ja estem tan bé que les revisions periòdiques es fan més espaiades i, un dia que la Laura i jo estem sols a casa, un moment que em fa un petó li noto els llavis ardents i li poso la mà al front i, tot seguit, el termòmetre, i té trenta-nou i mig de temperatura i la fico al llit i crido el metge i em diu: «Es una grip», però passen els dies i comença a respirar malament i no és una grip sinó tuberculosi, i la cosa es complica i la ingressen a un altre hospital, i la Lola i jo l’anem a veure, però aleshores també li rebrota la cosa de la tiroide i tot plegat es complica més enllà del que hauria imaginat el dia que li vaig posar el termòmetre i vaig trobar que tenia febre.

L’enterrem dos dies després, sota una pluja de tardor. La Lola i jo, tot sols sota el paraigua negre. Quan tornem a casa decidim que ens casem, però aleshores, a la primera revisió periòdica, detecten que el càncer de testicles se m’ha revifat. Jo dic que deu ser la mort de la Laura, que ha fet que se m’aflaquissin les defenses, però la Lola diu que no hi té res a veure, i m’ingressen i m’han de tornar a operar, però aquest cop no m’opera el doctor Fenollosa. «És en un congrés d’urologia a París», em diu el doctor Hellín, que és el metge que el substitueix. Però la Lola em diu a cau d’orella que no és veritat que sigui a cap congrés, sinó que té càncer de pàncrees i està de baixa. El doctor Hellín és molt més jove, però sembla igualment eficient. I, mentre estic a l’hospital, la Lola i jo fixem els plans per casar-nos. «Ens casarem quan surtis de l’hospital», em diu i, en efecte, quan en surto ens casem en una cerimònia discreta —tots dos sols, a l’ajuntament—, i al cap de poc temps deixem el pis de Barcelona, ens instal·lem en una caseta a Valldoreix, som molt feliços, tenim un nen i una nena, i passem ben bé nou anys sense cap càncer.





2





Davant del rei de Suècia


En aquella època, Amargós és trenta-quatre centímetres més alt que no pas ara. Per això, quan aquell matí obre la porta de l’escala al mateix temps que la veïna del segon primera, els ulls de tots dos queden a la mateixa alçada. Amargós té encara un peu a la vorera i l’altre al llindar, i amb la clau al pany empeny cap a dins. La veïna del segon primera ha fet girar el pom i l’estira; es troben tots dos amb la mà al pany, cadascú per una banda. A Amargós, aquesta mena de situacions que converteixen en ridícula la coincidència de dos gestos el fa posar vermell. Té tendència a posar-s’hi. La veïna, en canvi, no s’enrojola gens, li somriu i li diu hola amb una veu càlida. Com a salutació, Amargós acosta la mà esquerra a la visera de la gorra, tocant-la a penes mentre acota el cap i eixampla el somriure. Es fa a un costat per deixar-la passar i contempla com la dona s’allunya carrer avall. La veïna es diu Carlota, un nom que li porta a la memòria dones de cabells foscos i maquillatge contrastat, vistes en pel·lícules en blanc i negre o a les fotos de la mamà quan era jove. Des del primer dia que la va veure —dos anys abans, poc després que ella i el marit arribessin a l’edifici— la Carlota li desperta sentiments que no gosa definir com a sensuals, perquè l’única sensualitat que ha conegut, en una època per fortuna llunyana, era ben diferent, i fins i tot aquesta altra l’havia aconseguit domesticar gràcies a una dedicació intensa a la seva obra. Per això se sorprèn quan, com per exemple en aquell moment, la llargada i la qualitat de les cames d’una dona l’emocionen. Per fortuna, però, amb la mateixa facilitat que l’emocionen se n’oblida només de girar el cap a una altra banda.

Es treu la gorra, s’eixuga la calba amb el mocador i, amb el mateix mocador, es neteja les ulleres. Tot seguit va cap a les bústies. A la seva no hi ha cap carta. Una mínima volva de pols i prou. Hi bufa, amb els ulls tancats perquè no li hi entri pols. Tanca la bústia i torna al carrer. Que hagi entrat a l’escala només per donar un cop d’ull a la bústia i immediatament tornar a sortir al carrer no els ha de sorpendre. En aquella època, el ritual matinal d’Amargós inclou, entre la sortida de casa per anar al quiosc a comprar el diari i l’anada a la cafeteria a esmorzar, un breu retorn a la bústia de casa per comprovar si, en aquells pocs minuts des que l’ha obert abans d’anar a buscar el diari, el carter hi ha passat i hi ha deixat cap carta. Sap que aquesta tornada a la bústia és de fet inútil, perquè, tret d’una vegada, molts anys enrere, no ha trobat mai cap carta en aquella segona inspecció matinal. El motiu és clar: el carter acostuma a passar-hi més tard, cap al migdia. De fet, només un cop hi va trobar, efectivament, una carta; fet difícilment explicable, perquè el carter encara no havia passat aquell matí, tal com va comprovar més tard, quan a un quart d’una el va veure arribar, arrossegant el carret groc amb la corona i la trompa estampades. Al cap d’una estona de rumiar-hi se li va acudir que la presència a la bústia d’aquella carta, d’un club gastronòmic que oferia caixes de vi de Bordeus a preu d’oferta, apareguda abans que el carter passés, només podia tenir una explicació: que el dia anterior, per error, el carter hagués ficat la carta a la bústia d’algun altre veí i que aquest altre veí no l’hagués obert fins l’endemà, just quan Amargós era al quiosc a comprar el diari. Aleshores aquest veí, quan va veure per qui era la carta, la devia haver ficada a la bústia corresponent. A part de ser l’única explicació plausible, des d’aquell dia ha estat la justificació perquè cada matí, després de passar pel quiosc, torni a l’escala un moment per obrir la bústia, comprovar que no hi ha res —¿i si hi ha res, però, com aquella vegada?—, i tornar a sortir al carrer. Els dies que està especialment nerviós els viatges a la bústia es multipliquen fins al vespre. Quan truquen els repartidors de propaganda —amb aquella veu desmenjada: Correu comercial…—, baixa de seguida per, tan bon punt se n’han anat, desembarassar la bústia dels fullets que, ficats de qualsevol manera, sovint doblegats en dos o en quatre i ocupant-ne tota l’obertura, poden fer que, quan hi passi, el carter tingui dificultats per introduir-hi correctament la carta o les cartes, i es rebreguin o s’estripin o, pitjor encara, no hi càpiguen o hi càpiguen malament, i quedin mal encaixades en el poc espai lliure que deixa la propaganda, de manera que s’hi aguantin només momentàniament. Perquè, per culpa de tots aquests fullets innecessaris i mal col·locats, quan el carter hagi marxat, a poc a poc la carta —posem que només n’hi hagi una— es desencaixarà i acabarà planant en un vol lent fins a terra. Allà la trepitjarà qualsevol veí, la dona de la neteja l’apilarà amb la propaganda i la llençarà irremeiablement a les escombraries, com els damnats a l’infern.

Al quiosc, compra cada dia un diari diferent. El dijous, el diari que treu el dijous el suplement de cultura. El divendres, els dos diaris que treuen el divendres el suplement de cultura. El dissabte, el diari que treu el dissabte el suplement de cultura. El diumenge, el diari que treu el diumenge el suplement de cultura. El dilluns, el dimarts i el dimecres, com que cap diari no treu suplement de cultura, no en compra i, a la cafeteria, si veu que queda lliure el de la casa, el fulleja per si hi ha cap notícia cultural que pugui interessar-li. Al seu interès gairebé exclusiu pels suplements de cultura s’hi afegeix el menyspreu militant que sent per l’actualitat, sigui política, social o esportiva. A més d’una plaquette amb disset aforismes, titulada Disset, i un dietari del seu primer any de pubertat —La paraula i el mot—, ha publicat onze llibres de poesia i un recull de narracions poètiques que vol ser un homenatge a Voltaire. Es per estar al cas de tot el que el pugui afectar que no deixa mai de llegir cap suplement cultural. Res no li sabria tan greu com no saber, o saber massa tard, que el tal ha dit tal cosa del tal altre. Coneix les virtuts i els defectes de cada un dels suplements. Sap que el d’aquell diari aparenta estar ben informat de l’actualitat literària però que, en canvi, compta amb columnistes lamentables. Que el d’aquell altre és prou erudit però que desdenya sistemàticament qualsevol activitat literària posterior a les primeres avantguardes. Que tal altre és àgil i innovador però un absolut pou d’errors. I sap també que, en el suplement de més enllà, hi publica articles d’opinió tal escriptor a qui odia amb un odi que ha anat creixent de manera lenta i mútua, al llarg de dècades. Perquè en detesta l’autor —amb tanta aplicació que ha convertit en un principi infrangible no dir-ne mai el nom en veu alta—, per res del món no es deixaria perdre aquells articles. No entén com és capaç, en cada article, de no dir res de nou ni d’interessant i expressar-ho, a més, amb una pedanteria tremenda. Sempre hi està en desacord, i aquest desacord el referma en l’encert de les opinions pròpies. Fins i tot, de vegades, quan no té opinió formada sobre algun assumpte, l’opinió d’aquell a qui odia li serveix per decidir la seva: si aquell pensa blanc ell es decanta pel negre, i a la inversa.

Amargós paga el diari, el doblega amb cura, se’l posa sota l’aixella i camina a tocar dels edificis. Sempre havia estat de l’opinió que caminar a tocar de la calçada és un risc; que en qualsevol moment aquella moto o aquest cotxe poden perdre el control, enfilar-se a la vorera i envestir els desprevinguts que no hagin calculat el perill. Fins que, un dia, es va adonar que també és un perill caminar a tocar dels edificis si mai se’n desprèn un tros de balcó. Per això, de fa temps camina seguint una línia recta equidistant dels edificis i de la vorada. Camina a poc a poc, deixant-se acariciar pel sol el dia que en fa; és l’únic sol que tolera, el del passeig matinal: la resta del dia s’amaga darrere de persianes i cortines. Esmorza en una cafeteria amb cambrers de jaquetes blanques. Tret d’excepcions justificades, l’esmorzar és l’únic àpat que fa fora de casa. Sempre que la troba lliure, seu a la taula d’arran del finestral, per poder observar el carrer des del confort de la peixera. Abans de res, desembarassa la taula. Arracona contra el finestral portatovallons, portaescuradents, saler i cendrer. Tot seguit es treu la gorra, la bufanda i l’abric, s’eixuga la calba amb el mocador, obre el diari i el diposita sobre la taula, centrant davant seu la pàgina de la dreta, de tal manera que el conjunt del diari quedi una mica cap a l’esquerra; això li permet deixar a la dreta un petit espai de taula lliure, perquè li hi serveixin l’esmorzar. Generalment menja un ou ferrat i un tall de cansalada. Per beure pren sempre un cafè aigualit.

De tornada a casa tanca les finestres —que abans de sortir ha deixat obertes perquè la casa es ventili—, abaixa les persianes i corre les cortines. Tot queda en una mitja foscor. Llegeix tot el dia i, quan se n’atipa, intenta escriure. Amb dues ratlles al quadern on anota els pensaments de cada dia en té prou per sentir-se satisfet. I després torna a llegir. Aquests dies els dedica, sobretot, a rellegir la correspondència entre Berelli i Villaclara. Tret de la sortida matinal, en general no torna al carrer en tot el dia, i si ho fa acostuma a ser a mitja tarda: alguna conferència, alguna pel·lícula interessant. Durant anys, havia anat cada tarda a la filmoteca. Amb un abonament per cent sessions, cada sessió li sortia al preu d’un cafè. Però ara, cada cop més, les pel·lícules li agrada mirar-les en vídeo, assegut al sofà de casa, encara que sovint s’adorm i, quan es desperta, fa estona que la pel·lícula s’ha acabat, el vídeo s’ha rebobinat i davant seu hi ha algun programa sense sentit. Aquesta tarda no posa cap vídeo. Des del matí que intenta escriure una reflexió sincera però no comprometedora sobre un llibre de poemes d’un conegut de l’època llunyana en què havia fet d’editor i a qui no acaba de saber si considerar amic, ni si mai necessitarà estar-hi en bones relacions. El resultat no el complau, perquè, tot i els esforços, queda una mica massa adulador. Vol que quedi una mica adulador —cada cop més, li sembla que els antics amics el defugen i que ja no es pot refiar de ningú— però de cap manera adulador en excés, perquè l’excés faria que s’hi poguessin sospitar intencions que no es pot permetre. Al vespre es prepara una sopa de farigola, per aprofitar un mig pa que se li ha assecat a la bossa: el llesca i hi escalda un ou al damunt, el segon ou del dia. La sopa li impregna el bigoti, i més tard, quan es fica al llit, mentre llegeix fins que els ulls se li comencen a tancar, en té prou de passar-hi la llengua per tornar-la a assaborir.

Cada dia, més o menys el mateix. L’endemà, també. Abans de sortir al carrer, comprova que no hi ha res a la bústia. Al quiosc compra el diari, se’l posa sota l’aixella i torna cap a casa, per donar el segon cop d’ull a la bústia; amb l’esperança secreta de trobar-s’hi de nou la Carlota, una esperança sense gaire fonament, perquè, en els dos anys que fa que ella i el marit viuen en aquella escala, hi han coincidit ben poques vegades, i tan d’hora només el dia abans. A la bústia no hi ha res. Amargós fa cap a la cafeteria. Esmorza llegint la crítica, aparentment positiva, d’un llibre d’un poeta mallorquí que ell troba detestable. Aleshores no ho sap, però la visita a la llibreria, la setmana passada, per comprar aquell llibre ha estat la seva última visita a una llibreria durant un llarg temps, ell que en certes èpoques visitava cada divendres les llibreries més importants de Barcelona, seguint una ruta definida a còpia d’anys i que li permetia recórrer-les amb un mínim esforç econòmic, perquè només en dos trams de la ruta es veia obligat a agafar un mitjà de transport: el metro en un dels casos i l’autobús en l’altre. Al colmado compra dos iogurts naturals, amb cura els col·loca al solc que forma el diari doblegat, i el diari doblegat se’l posa sota l’aixella. Just abans d’arribar a casa, la silueta d’una dona que camina davant d’ell el fa dubtar, i Potser és la Carlota? Apressa el pas i l’avança; no l’és. A la bústia hi troba dues cartes: cap no és de la caixa d’estalvis, el remitent més habitual. Una de les cartes és de l’administrador de la finca i l’altra d’una institució que sempre s’ha distingit en la defensa de la literatura com a eix vertebrador de la cultura. Repassa els sobres. Al que li envia l’administrador li han escrit el nom amb accent i el cognom sense. A tres de cada quatre cartes que rep li escriuen malament alguna de les dues coses. Afortunadament, al sobre de la institució cultural no hi ha cap errata, fet que de cap manera no és pressuposable, perquè, més d’un cop i més de dos, li han arribat cartes d’aquella institució cultural, i d’altres, amb el nom amb accent o el cognom sense.

Assegut a la taula de la cuina, contempla totes dues cartes, una al costat de l’altra. Rumia quina obrirà primer. Imagina de què deu anar la de l’administrador. Deu ser una notificació rutinària: l’avís que finalment l’ajuntament adequarà el clavegueram del carrer, tal com ha anunciat diverses vegades als últims temps, i que per aquest motiu hi haurà tal o tal altra restricció d’aigua; o qualsevol molèstia semblant. Per aquest motiu prefereix agafar la de la institució cultural, fent com si no imaginés, també, què hi diu. Fica el dit xic de la mà dreta per l’ínfim espai sense enganxar que deixa la solapa del sobre, i l’esquinça. Anys enrere, per esquinçar amb més facilitat els sobres s’hi havia deixat créixer l’ungla. Havia vist, un cop, unes imatges cinematogràfiques del nostre més gran prosista del segle XX que l’havien impressionat. La qualitat de la pel·lícula era lamentable, però es podia veure com les ungles del mestre, de tan llargues, es doblegaven cap endins, seguint la punta del dit. Al poeta li va semblar, doncs, que deixar-se créixer l’ungla del dit xic era una petita extravagància del tot literària que es podia permetre perfectament, ell que no es permetia mai cap frivolitat. Però la majoria de la gent no hi sabien veure la referència literària. Es va fer tan habitual que li preguntessin si tocava la guitarra que va acabar per tallar-se l’ungla. Sense l’ungla, havent de fer servir el dit sencer, els sobres s’esquincen no exactament pel doblec i queden sovint en un estat lamentable. Amargós es fa sempre el ferm propòsit de no tornar a obrir mai cap altre sobre amb el dit; de, la vegada següent, anar a buscar un obrecartes o un ganivet. Ara mateix, sent a la cuina podia perfectament haver agafat un ganivet del calaix dels coberts, però la impaciència l’hi ha impedit. La carta és breu. Tret de la capçalera, la data, el seu nom i l’adreça, hi ha onze ratlles picades a màquina. Li comuniquen que, tot aprofitant les possibilitats de presentació de candidatures a la pròxima edició dels premis Nobel, la junta directiva de la institució, de comú acord amb altres importants institucions culturals del país, ha decidit proposar-lo com a candidat al de literatura.

Com l’allau que tot d’una rodola del cim de la muntanya, galta avall li rellisca una llàgrima. La llàgrima patina pel solc nasogenià que mena a la comissura dels llavis i, després d’aturar-s’hi uns instants, llisca fins a la barbeta. Allà oscil·la una estona, prenent, amb cada nou subministrament lacrimal, la forma d’una gota. Fins que es despenja per caure al bell mig de la carta, en forma de silenciosa bomba líquida. Amargós s’afanya a eixugar-la amb una punta, neta, del mocador. I és aleshores, mentre l’eixuga, que s’adona que plora. Plora com cada una de les sis vegades precedents (perquè aquesta és la setena vegada que el proposen com a candidat). Que fins a aquest moment totes les temptatives hagin estat debades no li aigualeix l’alegria. Que un cop més hagin acordat proposar-lo com a candidat li confirma que no tot són enemics, que, tot i el seu voluntari allunyament de la banalització en què ha caigut aquests últims temps la vida literària del país, n’hi ha que encara el consideren per damunt de la resta, el més digne aspirant. Tant li fa que, objectivament, les possibilitats reals d’aconseguir el premi siguin minses. La possibilitat, escassa o no, hi és, i amb ella l’opció de somiar. I què si, en obrir els ulls, el somni s’esbrava? És aquest el destí de tot somni: esbravar-se. Que es facin realitat és excepcional. Però, per si mai de la vida aquesta excepcionalitat es pogués fer real, al llarg dels anys Amargós s’ha anat treballant tota una xarxa de coneguts en diverses institucions culturals europees, i ha aconseguit que els seus llibres es tradueixin al suec. La desgràcia, però, ha volgut que el seu traductor morís anys abans que la sida deixés de ser una malaltia irreversible. Aquesta desgràcia ha anat seguida d’un hermetisme total per part de l’editorial sueca, com si la mort del traductor, el seu principal valedor, hagués tallat els lligams. Quants altres, però, han merescut també el premi i han mort sense aconseguir-lo? Molts, per falta de fe en la pròpia obra. L’autèntic escriptor no ha de tenir por de la pròpia qualitat, ni s’ha d’amagar rere falses humilitats. A Amargós no li han caigut mai els anells per admetre que la seva obra té una alçada literària superior a la de molts premis Nobel, concedits sovint per motius més polítics que no pas literaris. Ja s’hi veu: vestit amb frac i recollint el premi de mans del rei de Suècia. Ha repassat la seqüència tantes vegades que, si en aquest precís moment s’hi trobés, evolucionaria dalt de l’escenari sense cap titubeig. Declama de memòria el discurs d’acceptació, del qual, per cert, prepara mentalment un esborrany canviant, que repassa i ajusta constantment, ara mateix també, mentre deixa sobre el diari la carta de la institució cultural i agafa la de l’administrador. Aquest cop recorda el propòsit d’una estona abans i obre el calaix dels coberts per treure’n un ganivet. No n’hi ha cap. Tots són bruts, apilats amb les forquilles i les culleres, sobre un parell de plats, damunt del marbre. Tapa el desguàs, omple la pica d’aigua calenta, hi fica el parell de plats, els ganivets, les forquilles i les culleres, i comença a rentar-los. Posats a rentar un ganivet, tant se val rentar tot el que hi ha. Amb una gota de rentavaixelles n’hi ha prou.

S’afanya a acabar perquè, de tenir l’esquena torçada cap a aquella pica tan baixa, aviat li fa mal. Eixuga un ganivet, el fica per sota de la solapa del sobre i l’obre. La carta du la capçalera de l’administrador. Amargós comença a llegir-la amb el mateix ritme amb què declama el discurs davant del monarca suec, i l’amaneix amb petites reverències, cada una d’elles lleugerament diferent de l’anterior, en un intent de trobar-ne la ideal, de manera que quan arriba al final de la carta ja l’ha trobada, la reverència ideal, i això el fa feliç, encara que s’adona que no s’ha fixat en què deia la carta. Esbufega, torna a l’encapçalament i la rellegeix, aquest cop amb atenció i una suor tota freda que li va amarant el cos, perquè el que la carta li explica és que la llei d’arrendaments urbans aprovada fa unes setmanes permet al propietari apujar-li el lloguer del pis. Però no una puja discreta, el que en podríem dir un increment lleuger. En el seu cas, el lloguer que ara li exigeix multiplica per molt el que en paga. Des que en va tenir notícia va suposar que la nova llei l’havia d’afectar, però en cap moment no va pensar que l’augment seria tan important ni tan ràpid, i fins i tot va arribar a mig somiar que acabés per no afectar-lo: perquè sovint s’anuncien lleis, després no se’n sap res més i al cap d’un temps dubtes si la llei ha estat realment aprovada o si, de fet, només han anunciat la intenció d’aprovar-la. I ara resulta que l’increment és greu i immediat. Només podria pagar aquell lloguer a costa de reduir dràsticament totes les altres despeses, i les seves altres despeses són ja mínimes. Ho troba injust. Ha viscut en aquell pis des de sempre, i hi ha nascut! Aquelles parets són el decorat dels seus primers records. En aquells terres de mosaic ha gatejat. En aquell marc d’aquella porta s’hi posava, cada aniversari, perquè son pare hi marqués, amb llapis, l’alçada que feia. L’omplia de goig que, cada any, la ratlleta al marc de la porta fos un bon tros més amunt que la de l’any abans. La seva vida està en aquell pis. Hi va morir el papà i hi va continuar vivint la mamà, ja viuda, fins que un dia es va adormir fent ganxet i ja no es va despertar. Sempre —quan hi vivien els papàs i ell, quan hi vivien la mamà i ell, i ara, quan hi viu tot sol—, el lloguer ha estat discret en relació amb els lloguers de l’època. Aquesta era una de les gràcies del pis. Per això li reca haver de pagar ara una fortuna el mes. Ha de començar a buscar pis sense perdre temps. Si no, es veu al mig del carrer, envoltat de maletes, matalassos enrotllats i lligats amb cordills, cadires apilades i dotzenes de capses de cartró plenes de llibres, roba, cassoles i tupins. Hi rumia tot el que queda de matí, i la tarda. Només interromp aquest constant rumiar-hi per telefonar a la institució cultural i agrair-los la decisió de presentar-lo com a candidat. Els donarà les gràcies per escrit, evidentment, però això ho farà l’endemà.

Quan el desperta una batalla de clàxons, ja és el matí. Descorre les cortines, apuja les persianes i contempla el cel blanc. Fa les ablucions, es vesteix, es posa l’abric, la bufanda i la gorra, i segueix el ritual de cada dia. Abans d’asseure’s a tocar del finestral de la cafeteria, arracona portatovallons, portaescuradents, saler i cendrer. Quan el cambrer li pregunta què vol pendre, Amargós demana un cafè aigualit; res més, avui. Haver de buscar pis li treu la gana. Obre el diari pel suplement cultural, repassa els titulars i, quan ha vist que no hi ha cap notícia que li interessi, busca els anuncis classificats. De pisos de lloguer en troba dues columnes i mitja. D’entrada, descarta els dels barris que no li agraden, per massa allunyats del centre, per massa refinats o per massa degradats. Amb la ploma encercla cada un dels pisos que li poden interessar; en total, vuit. Quan s’ha acabat el cafè es nota l’estómac buit. De fet, hauria d’haver menjat alguna cosa, però no té temps: ha de solucionar això del pis, com més ràpid millor. Paga i torna a casa. Un per un, telefona als administradors de tots vuit pisos. Pel que li diuen per telèfon, ja d’entrada en descarta tres. Arrenca el full de diari on hi ha els pisos que encara li interessen i als marges del qual ha anotat les adreces, baixa al carrer i s’apressa cap al metro. Un rere l’altre, en un matí visita tres dels cinc pisos, el quart a primera hora de la tarda i el cinquè a les set del vespre. No el satisfà cap. O bé quan hi arriba veu que no compleixen les condicions promeses o bé la redacció de l’anunci és enganyosa i oculta algun detall que, si l’hagués sabut abans d’anar-hi, li hauria estalviat el viatge. Surt de l’últim pis amb la moral baixa. Sempre hi ha alguna pega. O bé són massa petits o bé són foscos, o sense atractiu. Només un s’acosta a l’ideal, però el preu, que l’anunci no esmentava, és superior fins i tot al que hauria de pagar al pis on viu ara, si s’hi quedés. L’endemà torna a situar-se davant del diari, decidit a seleccionar amb menys exigències. Havent abaixat el llistó, li és fàcil trobar més pisos per visitar. En troba tretze. Hi telefona des de casa. Pel que li diuen, en descarta dos i visita els altres onze. Cap no li agrada i al vespre arriba a casa extenuat. L’endemà inclou en la selecció pisos allunyats del centre, fins i tot alguns de situats al llarg de la Meridiana, que sempre ha considerat el súmmum de la degradació. El resultat, però, és semblantment decebedor. L’endemà accepta fins i tot poblacions dels voltants. Un cop visitats els pisos, però, veu com darrere de cada un dels suposats avantatges de viure fora de la ciutat s’hi amaga un munt de desavantatges. Tres dies més tard continua encara buscant pisos, cada cop amb menys exigències. Un vespre, a frec de la desesperació, considera la possibilitat de repensar-s’hi, acceptar l’augment i quedar-se al pis de sempre. S’estalviaria, a més, un tràngol que l’horroritza: el trasllat. Sua només de pensar a transportar aquells milers de llibres a un altre pis.

A cinc minuts de casa hi ha un parc que s’enfila pel turó. Segons l’hora l’ocupen nens que hi juguen, parelles que es besen o ionquis. I, un cop l’any, de seguida que l’obren, Amargós, que s’hi passeja amb frac. A primera hora no hi ha mai ningú, tret de núvols d’ocells xisclaires al brancam dels arbres. El passeig anual pel parc es repeteix sempre per aquestes dates. Pocs dies després que la institució cultural el proposi com a candidat, Amargós treu el frac de l’armari, se’l posa i surt a donar un tomb perquè l’aire fresc li tregui l’olor de naftalina. L’esgarrifa imaginar-se davant de Sa Majestat sueca i, just en el moment d’encaixar-li la mà, detectar-li en els narius una dilatació interrogadora: d’on surt aquesta olor de naftalina? Per això passeja cada any el frac, i ho fa ben d’hora per no haver de suportar les mirades de la gent poc acostumada a aquesta mena d’indumentària. Avui, abans de sortir de casa es fica a la butxaca el sobre amb la carta d’agraïment. Mentre la deixa caure a la bústia que hi ha camí del parc, recorda la primera vegada que el van proposar pel premi. Cap altra nominació posterior no l’ha emocionat com aquella. Es va passar setmanes calculant quan s’hauria de produir, si es produïa, la trucada que li anunciaria la concessió. O l’avisarien per telegrama, com és costum? Se somiava fent la maleta i volant cap a Suècia. L’allotjarien en un hotel del centre d’Estocolm, això segur. Es va interessar, doncs, per aquella ciutat. Va anar a una de les seves llibreries habituals, se’n va comprar un mapa, el va desplegar damunt de la taula del menjador i va deixar vagar la vista per les formes capritxoses —grises, blaves i blanques— dels barris, els carrers, les illes i els llacs: Slussen, Medborgarplatsen, Olandsgatan,

Sveavàgen, Kaknàstornet, Vàrtan… Paraules d’una sonoritat de platí, i, encara que aleshores se li afiguressin plenes de misteri, el dia de la cerimònia ho sabria ja tot sobre Estocolm i el ritual que s’hi segueix.

El frac! N’hi ha hagut que, emparant-se en tradicions pròpies, han recollit el premi amb altres menes de vestits. Però ell no vol al·legar cap tradició pròpia —ben al contrari!— sinó ajustar-se del tot a la norma. Per això de seguida se li va fer evident que no podia ser que, quan li donessin el premi, hagués de llogar un frac. Res més ridícul que un escriptor que recull el Nobel amb un frac llogat. Ell no cauria en aquest error. Coneixia un sastre que li feia els vestits al papà. Quan el futur poeta hi anava, agafat a la mà forta i peluda del papà, el sastre era un jove de cabells negres i bigoti caribeny. Durant dècades Amargós no hi havia tornat a posar els peus, precisament perquè, un cop mort el papà, n’havia anat aprofitant els vestits i per això no se n’havia hagut de fer mai cap de nou. El sastre tenia ara els cabells blancs, ja no duia bigoti i es va alegrar de l’encàrrec. Feia temps que ningú no li demanava un frac. De bracet el va fer passar a la rebotiga per pendre-li les mides.

Van concedir el premi a un narrador americà de qui Amargós no havia sentit mai a parlar. Al cap de poques setmanes, però, els llibres de l’americà eren a totes les llibreries. El va llegir i, francament, no hi va saber trobar el què. A aquest li havien donat el premi i a ell no? S’imaginava els membres del jurat dinant en aquell restaurant que té la pau daurada com a nom i acordant, per les argúcies sibil·lines de l’inevitable amic suec, que era l’americà qui mereixia el premi. Amargós va passar mesos decebut. Decebut del món, de les exigències de la poesia, del maleït premi i d’ell mateix, per haver-hi dipositat tantes il·lusions. Per tranquil·litzar-se, cavil·lava que no era pas culpa seva sinó dels interessos d’uns acadèmics sempre amatents als condicionants polítics. Uns condicionants polítics que ja havien barrat el pas a Guimerà. I a Carner. Per aquella catèrvola de robots escandinaus políticament condicionats, el cas de Mistral era tan excepcional com irrepetible. A un Mistral d’ara no li donarien mai el premi! Sempre n’havia estat conscient i, en canvi, durant uns mesos, la il·lusió l’havia fet entusiasmar-s’hi. Durant les primeres setmanes de decepció es va aprimar fins a caure en l’anèmia, i en algun moment va decidir deixar d’escriure. Per què perdre la vida davant del paper? Mai més no escriuria ni una ratlla i, deslliurat d’aquella càrrega, seria feliç. Feliç, però, com? No escrivint? A aquelles alçades, què podia fer que no fos escriure, si tota la seva vida hi girava al voltant? Van ser mesos amargs. Moltes vegades, enmig de la nit, es preguntava si no s’hauria hagut de dedicar a la novel·la. La poesia era un art que interessava a ben pocs. Ah, si hagués estat menys primmirat i, com molts dels seus companys de generació, que com ell havien començat escrivint poesia, s’hagués passat també a la novel·la! Però la narrativa no feia per ell, no li permetia enlairar-se tan fàcilment. En canvi, la poesia era un fluid inconscient: un vers que apareix a mitjanit, inesperat i voluble. Aleshores sí: atrapem-lo! Sovint, però, no hi havia res més que aquell vers durant setmanes i mesos. I, de cop, un segon vers que encaixa perfectament amb l’anterior. Quina alegria aleshores! De vegades Amargós ha trigat anys a confeccionar un únic poema. Aleshores l’ha afegit al poema precedent, elaborat amb la mateixa lentitud durant els anys anteriors. L’orgull li ha impedit preguntar-se mai si de fet té res a dir, si, passada la bravata de la joventut, ha arribat un moment que s’obliga a escriure per mer punt d’honor. Què, si fos així? Quan passa per aquestes èpoques de dubte, recorre a la reflexió literària. Per comptes de poesia, escriu crítiques. Ser extremament sever amb el treball dels altres el referma en la convicció que cap dels seus contemporanis no excel·leix tant com excel·lirà ell algun dia. Durant anys va escriure crítica literària en diversos diaris. Els que en sortien malparats s’excusaven dient que les seves crítiques eren interessades: dures i despietades tant amb els consagrats com amb els que despuntaven i, en canvi, benevolents amb els mediocres, perquè aquests no li podien fer nosa.

L’any següent, la mateixa institució el va tornar a nominar. Amargós va entendre aleshores que, a la vida, les coses importants de debò arriben després de l’esforç continuat. Com cap altre literat del país, ell era en aquest camí cap a la consecució del premi per excel·lència, el que dóna sentit a la vida d’un escriptor. Que l’haguessin nominat per segona vegada demostrava que no s’equivocava. La decepció que havia arrossegat durant mesos es va esvair amb la bromera de la il·lusió. Va treure el frac de l’armari, on l’havia guardat l’any abans a l’espera de la concessió. Feia olor de naftalina. Se’l va posar. Va fer un parell de reverències de prova, fent com si el mirall de l’armari fos el rei suec. El frac li venia enorme, tan ample que n’hi haurien pogut cabre dos com ell, dins. Encara que ja hagués superat l’anèmia que als primers mesos l’havia convertit en un esquelet amb pell, ara era prim com mai abans. No podia presentar-se a recollir el premi amb un frac tres mides més gran! El va dur al sastre perquè l’hi ajustés. Quan aquell any tampoc no li van concedir el premi, no es va deprimir com la primera vegada. Per això, quan l’any següent el van proposar per tercer cop com a candidat, no sols no s’havia aprimat sinó que fins i tot s’havia engreixat una mica. Es va tornar a posar el frac davant del mirall. Li va costar cordar-se’l. Quan finalment ho va aconseguir, va fer un parell de reverències i la costura de l’esquena es va esparracar. Li quedava ridícul. No podia pas presentar-se a la cerimònia amb el frac tibant-li i esparracat. El va dur al sastre perquè l’hi eixamplés. I així, cada any repetia l’emprova. Fins que, un dia, per comptes de la sastreria hi va trobar un supermercat. La caixera, una filipina morena i baixeta que mastegava xiclet amb la boca oberta, no sabia res de cap sastre. Amargós es va sentir desemparat. On duria ara el frac perquè l’hi ajustessin? No va ser fins setmanes després, que va descobrir una botiga amb un rètol que deia arreglo i que es dedicava a arreglar roba de tota mena. Des d’aleshores, cada any, de seguida que el tornen a nominar hi du el frac perquè l’hi ajustin, però abans el treu a ventilar, com avui. Ara mira l’hora i decideix acabar el passeig. L’experiència li ha ensenyat que amb una hora i mitja o dues n’hi ha prou. A l’arreglo, cada any les dependentes són diferents; la gent ja no dura a les feines com anys enrere. Que les dependentes canviïn li és molest perquè, com que no el coneixien de l’any abans, cada vegada ha de tornar a explicar què vol que hi facin: que l’eixamplin o que l’estrenyin. Cada cop, a més, la nova dependenta se sorprèn que hi hagi fracs. No n’ha vist mai i no s’està de manifestar-ho. A la fi, però, el fan passar a l’emprovador; allà l’espera la modista, una dona alta i de cabells blanquíssims. Aquesta sí que és sempre la mateixa. Amb el pas dels anys hi trava una certa amistat: dues frases protocol·làries anuals. Amargós s’emprova el frac per certificar quant se n’ha de treure o d’afegir, i finalment li donen un tiquet que desa al fons de la butxaca més amagada del bitlleter, per por que no li passi com la primera vegada, que se’l va ficar a la butxaca de la camisa per, més tard, deixar-lo al calaix de l’escriptori on desa les factures i els resguards; però se’n va oblidar i el tiquet va anar a parar, amb la camisa, dins de la rentadora.

Torna de visitar un pis amb la meitat d’espai que el seu i, mentre espera que arribi l’ascensor, es repeteix els avantatges de tenir menys metres quadrats. Quan s’obren les portes de l’ascensor, mentre fa la passa per entrar-hi veu, reflectida al mirall, la Carlota, que arriba del carrer. Amargós col·loca el cos contra la fulla de la porta, perquè no es tanqui si algú el demana des d’algun altre replà. La Carlota s’afanya, li dóna les gràcies i pitja el botó del segon pis. De cua d’ull, Amargós l’observa pensant com dir-li que ja no seran veïns. Posem que finalment li diu: Aviat no serem veïns. La Carlota se sorprèn. Com és això? Ho diu en un to que a ell li sembla fingit, perquè què li ha d’importar, a ella, si se’n va o no? De tant en tant convé canviar d’aires, diu Amargós, i acaba de dir-ho que s’adona de la banalitat de la frase. A més, la dona no sap d’ençà de quant de temps ell hi vivia, en aquell pis, i això fa que no en pugui captar la ironia. Ja no ens veurem més, doncs?, diu ella, mimant amb els llavis un gest de tristor. Amargós s’ho pren per la banda positiva: el mateix esforç de mimar aquell gest de tristor és un bon senyal: es pren la molèstia de fer veure que li sap greu. De cop li sembla possible que la dona l’apreciï. Potser és lectora de poesia i sap qui és ell i fins i tot n’ha llegit algun llibre. Res no el faria tan feliç com conèixer algun dels seus lectors; no n’ha conegut mai cap, ni ha vist mai ningú llegint un llibre seu al carrer, al metro, a la cua d’un cine. Potser anar-se’n d’aquell edifici acabarà per oferir-li, paradoxalment, la possibilitat d’establir-hi alguna relació. Vivint a la mateixa casa, tot es redueix a un núvol de somnis. Anar més enllà és impossible: pel marit, pels veïns… No cal haver estat cap donjoan per imaginar la incomoditat que deu suposar, un cop passat l’encís inicial, quan arriba el distanciament, trobar-se cada dia a l’ascensor. Anant-se’n, evita tot aquest panorama i guanya la possibilitat de demanar-li, per exemple, que li reculli la correspondència. Això li ofereix l’oportunitat de telefonar-li, quedar perquè l’hi doni i, de passada, convidar-la a sopar. No sap per què, a tot arreu —a les novel·les, a les pel·lícules— sovint el primer pas en tota relació amb una dona és convidar-la a sopar. Ell no s’hi ha trobat mai i potser per això creu impossible que li accepti la invitació: segur que no podrà sortir, sense el marit, al vespre. A dinar potser sí. Aniran a dinar, doncs, o, si això tampoc no pot ser, a fer un cafè i prou. L’il·lusiona imaginar-se fent un cafè amb la Carlota, tots dos sols en una cafeteria, a banda i banda d’una taula de marbre. La distància els aproximarà. L’única pega continua sent que no aconsegueix trobar pis, per molt que dia rere dia obri el diari decidit a abaixar el llistó o suprimir-lo, si cal. De manera que, una setmana després, un vespre tempestuós baixa les escales de l’últim pis que ha visitat, i enfila carrer avall per buscar-hi un taxi. El molesta dur els mitjons xops de la pluja. Ha pres finalment la decisió d’acceptar el menys horrorós de tots els pisos que ha vist aquell dia: un de dues habitacions, en una primera planta, poc il·luminat i en un barri que no li agrada especialment, però d’avui no pot passar perquè fa dies que cada vespre, poc satisfet amb els pisos vistos aquell dia, ajorna la decisió final i decideix que l’endemà es quedarà el menys horrorós, sigui quin sigui. Però quan arriba el vespre de l’endemà, decebut de tots els pisos vistos, dóna una oportunitat al nou endemà. Així, rere cada endemà suposadament terminal hi ha sempre un nou endemà. Ara Amargós camina carrer avall, arrambat al mur i escudant-se amb el paraigua. Un instant que una ratxa de vent el mig tomba, s’atura per impedir que se li giri. Il·luminades pels fanals, les branques dels plàtans s’agiten contra el cel de bronze. Col·loca el paraigua contra el vent i, com fa sovint, camina repassant el discurs que farà al banquet del premi, quan l’hi donin: Majestats, senyores i senyors, seré breu; agraeixo profundament, i tanmateix amb por, que m’hagin confiat l’oportunitat de parlar aquesta nit davant de tots vostès: procuraré no malbaratar en circumloquis inútils aquests quaranta-cinc minuts preciosos que la tradició atorga… Es un inici no del tot arrodonit, n’és conscient, i que encara recorda en certa mesura el que va llegir Octavio Paz i que tant el va impressionar, però de seguida que trobi pis s’hi posarà amb energia renovada: un canvi en la vida quotidiana és el que necessita per rependre la redacció mental del discurs, pensa; i tot d’una sent un acordió i gira el cap. Sota les copes tremoloses dels plàtans de l’altra vorera, arrecerat en la marquesina d’una parada d’autobusos, un nen tan pàl·lid que sembla en blanc i negre toca un acordió d’aigües vermelloses. Seu en el banc, sota el cabdell de colors del mapa de les línies d’autobusos. Al seu costat, asseguts al mateix banc o repenjats a les parets de vidre, quatre altres nens el contemplen. El nen pàl·lid toca una melodia que Amargós no aconsegueix identificar; la toca un cop i un altre i, quan sembla que està a punt d’acabar, la reprèn. Fins que una veu d’adult que surt d’alguna casa propera se sobreposa, comminadora, a la percussió de la pluja. El nen plega l’acordió dins d’una funda i tots cinc surten corrent, amb les jaquetes al cap per protegir-se de l’aiguat. Es una plaça rectangular. En un dels costats de la plaça hi ha un edifici de pisos, amb balcons poc fondos a la façana i coronat per mansardes grises. Amargós s’hi acosta. Dalt de la porta hi ha un cartró groc amb lletres negres: es lloga pis. La porta, de vidre amb barrots de metall, està tancada, i la botiga que hi ha al costat, una confiteria, també. Es el dia de descans, explica un rètol de fusta a l’aparador. Amargós torna cap a la porta de l’escala i mira dins: una entrada ampla, amb el terra escacat en blanc i negre. A tocar de la paret hi ha grans testos amb àloes. Al fons, una mitja porta amb un taulell petit on hi deu haver la portera durant les hores de feina. Hi ha un pany de timbres; Amargós pitja el que té, al costat, una P mig esborrada. No hi ha resposta; torna a trucar. Al cap de segons s’encén un llum en una porta lateral, però passa estona i no en surt ningú. Torna a trucar. A la fi, treu el cap un noi, que observa Amargós i se’n torna cap a dins. Amargós truca una altra vegada. El noi torna a treure el cap. Amb la mà, Amargós li fa gestos que s’acosti. El noi camina fins a la porta i l’observa; Amargós fa girar la mà tancada davant del pany, en un gest explícit. Finalment, el noi obre la porta; Amargós hi col·loca un peu per evitar que la tanqui. Es un dels nens que hi havia al voltant de l’acordionista. Amargós li diu que li interessa veure el pis que es lloga, el noi li contesta que la mare no hi és. Amargós li pregunta si la mare és la portera, el noi li diu que se n’acaba d’anar. Hi serà més tard? El noi s’arronsa d’espatlles, Amargós li pregunta si li pot donar el número de telèfon. Per què? Per trucar després, quan hi sigui ta mare, i quedar per veure el pis. La mare no hi és, repeteix el nen. Per això et demano el número de telèfon. ¿Quin telèfon? El de casa teva. Per què? Per telefonar a veure quan puc venir a veure el pis. Es que la mare no hi és. Per això, dóna’m el número de telèfon. És que el número no me’l sé. És al telèfon, el número de telèfon està sempre anotat en algun lloc de l’aparell: al mig del disc dels numerets, si és que hi ha disc.

A les onze de la nit Amargós aconsegueix parlar per telèfon amb la portera; queden que l’endemà al matí passarà a veure el pis. Del prestatge que hi ha sobre la nevera de la cuina, agafa el pot de cafè. Sopa amb un cafè amb llet mentre llegeix el suplement cultural del dia: han concedit el premi nacional de poesia a un poeta que anys enrere havia estat director d’una revista literària ja desapareguda on ell havia col·laborat. Si hagués llegit el diari al matí, Amargós li hauria trucat immediatament per felicitar-lo, però a aquelles hores ja és massa tard; fins i tot —sobretot coneixent-lo— el premiat podria considerar un menyspreu que hagi esperat a la nit a trucar-lo, com si abans hagués tingut coses més importants a fer. Però encara pot considerar un menyspreu més gros que no li truqui, ni al matí ni al vespre. Què ha de fer? Trucar-li i explicar-li que fins ara no s’ha posat a llegir el diari perquè es passa el dia buscant pis? Hauria estat un senyal de debilitat. Tots els membres del gremi s’ufanen d’haver llegit, abans de migdia, el suplement cultural que aquell dia toqui. En l’època en què encara tenia, més que amics, còmplices, eren habituals les telefonades per comentar-ne tal o tal altre detall, i amanir-ho amb alguna xafarderia.

L’endemà aixeca el braç per captar l’atenció del taxista. Doblega l’espinada per entrar al taxi; quan la torna a la posició natural es troba el cap encastat al sostre, tot ell encaixonat entre el sostre i el seient, calculant quants altres caps es deuen haver refregat contra aquell sostre tan baix i, en conseqüència, quanta caspa i quant greix d’altri recull ara la seva calba. Són dotze minuts d’engegades i frenades, fins que el taxi s’atura davant de la casa. Cap música d’acordió, avui. Amargós contempla la façana. S’imagina entrant al portal, molts anys després, convertit ja en un vell inquilí, tan acostumat a la casa que fins i tot li costarà recordar que un vespre llunyà hi va passar per primer cop gairebé per casualitat. Ara, de dia i amb les portes metàl·liques apujades, veu que el local que hi ha a l’esquerra de l’entrada és una guarderia, amb la porta pintada de verd poma i tot de bambis, nans i la Blancaneu. El local a la dreta de la porta d’entrada és la confiteria que ja va veure ahir. Es un edifici de sostres alts, amb el terra de l’entrada escacat. Però això ja ho he dit abans i no ho hauria de repetir si realment vull ser breu. Al fons de l’entrada, sota la volta del primer tram d’escales, escombra una dona extraordinàriament baixa, amb celles abundants i els cabells lligats en un monyo. Amargós li explica que va telefonar ahir i que van quedar que vindria a veure el pis. La dona el mira de dalt a baix, el convida a entrar a l’ascensor —un ascensor lent, de fusta i vidres plomats— i li adverteix que n’hi ha hagut molts que s’hi han interessat però, quan veuen que s’hi han de fer reformes, es fan enrere. Amb un sotrac final, l’ascensor arriba al replà. Just davant de la porta de l’ascensor hi ha la barana; Amargós s’hi acosta: li arriba a mitja cuixa. Amb precaució, treu el cap pel forat de l’escala; l’enretira de seguida. Més enllà de la barana hi ha el buit, amb els esglaons que es multipliquen fins a la planta baixa. ¿Com és possible una barana tan baixa? Seria facilíssim perdre l’equilibri, fer balança i caure. La portera el mira des del rebedor del pis, amb la porta oberta i un rictus d’impaciència. Amargós somriu i s’afanya. Es un pis acceptablement ample i amb prou claror. Es el millor de tots els que ha vist, sense cap mena de dubte. Per primer cop el preocupa que, sense saber-ho la portera, algú altre l’hagi emparaulat amb l’administrador. Ni les obres que hi ha de fer li representen cap molèstia insuperable: primer cridarà els pintors, tot seguit s’hi instal·larà per estalviar-se el lloguer del pis on viu ara i, un cop instal·lat, farà que li arreglin la cuina i el bany; no són espais que necessiti amb urgència. Un cop hi visqui, controlar les obres li serà més fàcil. Demana a la portera el nom i el telèfon de l’administrador i, al carrer, incapaç d’esperar a telefonar-li quan arribi a casa, busca una cabina de telèfon i mira de quedar per aquell mateix dia. Una hora i mitja més tard, Amargós està assegut davant de l’administrador, que l’escruta des de la butaca que hi ha rere l’escriptori i l’avisa que s’hi han de fer reformes. Evidentment, li adverteix, ha de deixar el preceptiu mes de dipòsit i un altre de comissió. I aleshores Amargós, mentre acota el cap en senyal d’assentiment, veu que l’administrador balanceja les cames sota l’escriptori; perquè els peus li arribin a terra li falta mig pam.

Els transportistes despleguen cordes, corriola i mantes davant dels pintors, que contemplen impotents com els nouvinguts ocupen els territoris que fins ara han estat seus. Carretegen ja els primers mobles: cap a dins de l’ascensor o escales amunt, si a l’ascensor no hi caben. La desfilada es va accelerant: taules, cadires, l’escriptori, caixes de totes mides. La portera observa Amargós amb mirada benèvola: les primeres passes d’algú que munta pis li recorden sempre les primeres passes d’ella mateixa, quan es va casar. Per això se li acosta, clava l’escombra a terra i li diu que pot estar ben content d’haver vingut a parar en aquella casa, perquè els que hi viuen formen una gran família —se n’adonarà de seguida— encara que no hi hagi lligams de sang entre els veïns, perquè per damunt de la sang hi ha el respecte i l’ajudar-se els uns als altres. Amargós ha sentit sovint la història de la gran família. El primer cop, a l’editorial on va treballar d’adolescent, una editorial que sobrevivia en una habitació del pis de l’editor, tan gasiu que els tres adolescents que hi treballaven —de franc: per la cultura—, corregien galerades i empaquetaven llibres i calendaris a la llum d’una única bombeta de quaranta vats que penjava del sostre. L’editor, un home amb ulleres com culs d’ampolla, també li va dir el primer dia que eren una gran família. Ara és aquesta portera, que explica que la majoria de veïns hi viuen de tota la vida, i que hi ha tan bona harmonia que volen que els veïns nous siguin gent predisposada a mantenir-la. Amargós assenteix mecànicament mentre va cap al pany de bústies. Són metàl·liques; la seva és al rengle inferior, la penúltima començant per l’esquerra. S’ajup i l’obre. Treu el cartronet groguenc, amb les vores marronoses i el nom esvaït de l’antic inquilí, i el guarda a la butxaca. De seguida escriurà, en un cartronet de mida idèntica, el seu nom.

A la tarda arriben els fusters amb les prestatgeries: per muntar, al llarg de cada paret dels passadissos i de les habitacions, la biblioteca. De seguida que acabin, Amargós endreçarà els llibres com no ho havia pogut fer mai al pis vell. En un pis on vius des de sempre, els vicis de classificació s’acumulen per mandra de corregir-los i perquè ja saps que el llibre tal és a tal prestatge que no li correspon, tot i que hi ha estat sempre. Frisa tant per posar els llibres a lloc que comença a obrir les capses que li han deixat a la cuina, l’única habitació on no han de muntar biblioteca. De moment, si més no, apilarà els llibres per les inicials dels cognoms dels autors. Montale? A la pila de la ema, damunt de Mahfouz i Mauriac. ¿Pirandello? A la pila de la pe, i al damunt Pontoppidan. ¿Jiménez? De moment, tot sol, inaugurant la pila de la jota. Quasimodo, en una pila al costat de Pontoppidan. Gjellerup enceta la pila de la ge. Gordimer hi va a parar al damunt.

Tres dies més tard dóna la feina per enllestida. Perfectament alineats per ordre alfabètic, tots els llibres són a lloc. Arreplega les capses de cartró, que ha anat doblegant i col·locant, l’una damunt de l’altra, al rebedor, i les baixa al carrer. De tornada del contenidor es troba la portera, que parla amb una senyora de bata rosa, tan baixa com ella. A Amargós no li han agradat mai les porteres ni la seva degeneració moderna —els anomenats conserges— i no entén com, havent-hi uns aparells discrets i eficients anomenats porters electrònics, les comunitats de veïns paguen sous i seguretats socials a individus amb un modus vivendi basat en la xafarderia i la maledicència. Intenta passar de llarg, amb un ràpid somriure protocol·lari, però la portera aixeca la veu per comentar com és de cansat muntar una casa nova i, com que és evident que el comentari va per ell, Amargós s’ha d’aturar i reconèixer que, en efecte, és molt cansat i, en el seu cas, el que més fatics li comporta són les capses de llibres. La portera li presenta la dona de la bata rosa. Es la confitera. Amargós doblega l’esquena per encaixar-li la mà i, al cap de mig minut de conversa, s’excusa cap a l’ascensor. Du a la butxaca el suplement cultural on surt, després de setmanes, un breu on s’explica que l’han tornat a nomenar candidat. Amb un regle mesura els centímetres que fa: cinc d’amplada per tres i mig d’alçada, titular inclòs. El primer cop que el van nomenar, fa ja set anys, la notícia la van donar a tres columnes, amb foto i complementada amb unes declaracions seves, fetes per telèfon, en les quals es mostrava encantat per la proposta, il·lusionat i convençut de les seves possibilitats. Creu que la seva obra reuneix prou mèrits per ser-ne mereixedor?, havia estat la pregunta del periodista. I la resposta: Sense cap mena de dubte; la meva obra n’és tant mereixedora com la de la majoria dels guardonats fins ara. En una altra entrevista, tres anys més tard, havia personalitzat: La meva obra és tan mereixedora del premi com la de, per exemple, Montale. De fet, Amargós no es va referir en cap moment a Montale, però el periodista va tallar i modificar les respostes, i després les va barrejar fins a tal punt amb les preguntes, que una resposta neutra d’Amargós a una pregunta sobre Montale —en la qual Amargós es va cuidar ben bé prou d’esmentar Montale— va aparèixer transcrita com una resposta on Amargós es comparava amb Montale. Tot seguit, el periodista la va destacar com a titular.

Amargós despenja el telèfon i, després d’un instant de dubte, marca el número de la Carlota. Moltes vegades pren decisions sobtades, i això el fa sentir arrauxat; ell que de jove no havia estat gens arrauxat, encara que després hagi fet veure que sí i s’inventi un passat en el qual ha acabat sent el primer a creure. Mentre sona el telèfon a l’altra banda, Amargós manté el micròfon allunyat de la boca. Així, si per comptes de la Carlota s’hi posa el marit, penjarà a l’instant sense que l’home l’hagi sentit ni tan sols respirar. Però no s’hi posa el marit, sinó una veu de dona. És la Carlota? Qui, si no? No pot ser sinó ella i, per això, Amargós comença demanant-li perdó per trucar-li a casa: sap que no s’hauria d’haver pres aquesta llibertat, li diu, pel conflicte que podria haver provocat si, per comptes de posar-se ella al telèfon, s’hi hagués posat el marit; esclar que, ben mirat, continua Amargós, és una idea ridícula, perquè és com suposar que entre ella i ell hi hagi alguna cosa. La Carlota calla tota l’estona, fins a tal punt que Amargós dubta que realment sigui ella. No és fins al cap d’uns minuts que s’adona que el que passa és que la dona no sap amb qui parla. Amargós ha estat tan presumptuós de creure que el tindria prou present per reconèixer-li la veu! Es disculpa per no haver-se presentat d’entrada i li diu que és l’antic veí del tercer tercera. La veu de la dona s’aclareix —Ah, hola!— amb el dring de mil cascavells. Amargós torna a demanar disculpes, aquest cop per no haver-li dit adéu abans d’anar-se’n. La Carlota li pregunta si ja està del tot instal·lat al nou pis, Amargós li contesta que més o menys, ella diu que esclar i tot seguit arriba el silenci. Per trencar-lo, Amargós s’escura la gola i li anuncia que vol demanar-li un favor. El que vulgui, ofereix ella. Vull demanar-li, diu ell, si em podria recollir la correspondència; m’imagino que durant un temps continuaran arribant-me cartes al pis antic. I quan hi hagi nou inquilí, li diu, si fos tan amable d’estar a l’aguait i agafar-les quan ell les deixi damunt del pany de bústies, jo passaria a recollir-les o… Dubta dos segons. O, en fi, no ho sé, potser podríem veure’ns i pendre un cafè. Encara no hi viu ningú, diu ella, però l’home que ve a ensenyar el pis obre sempre la bústia i treu tot el que hi ha dins; de moment només propaganda. Que, sense haver-li dit res, la Carlota s’hagi interessat per si té cap carta, és una mostra d’interès inesperada. Amargós intenta trobar paraules per agrair-l’hi i, mentre calcula si aquest interès demostra que hi ha res en comú entre tots dos, de cop sona el timbre de la porta. Que truquin a la porta mentre parla per telèfon el destarota, perquè mai no té clar quin ha de ser l’ordre de prioritats. Què ha de fer en aquest cas concret, per exemple? Demanar-li a la Carlota que esperi un moment, deixar l’auricular sobre la taula, anar a obrir i dir a qui sigui que l’atendrà de seguida que acabi la conversa telefònica? Deixar penjat algú amb qui es parla per atendre una trucada a la porta li sembla una mostra de mala educació. Però igual de greu és el cas contrari, que es produeix tot sovint: trobar-se a casa amb una visita concertada i que, de cop, el telèfon interrompi amb la pretensió de passar davant de la visita. El cas és que, com que ell no s’ha mogut, tornen a trucar a la porta, la Carlota sent els trucs i li diu que vagi a obrir; ella li telefonarà quan hi hagi alguna novetat.

A la porta s’hi estan dos homes amb jerseis amb cremallera. Són rabassuts i van amb ulleres gruixudes. Vam quedar ahir, diu un dels dos, se’n recorda? Amargós se’n recorda, però no és del tot cert que hagin quedat. Precisament, tot i haver insistit a saber a quina hora exacta vindrien, no li van ni tan sols assegurar si passarien aquell dia o l’endemà. Els paletes, però, caminen ja pel pis, com exploradors en territori ignot. Amargós els explica que les obres s’han de fer a la cuina i al bany. Però tot això està acabat de pintar, diu el mateix que ha parlat abans. Amargós puntualitza: Tot, menys el bany i la cuina, que precisament són les dues habitacions que s’han d’arreglar. Els paletes toquen l’ase. Ara, quan hi treballem s’embrutaran les parets i vostè se’n queixarà; no hauria d’haver pintat fins que haguéssim acabat. No crec que necessàriament s’hagin d’embrutar les parets, diu Amargós; poden tancar la porta de l’habitació on treballin: això farà que no en surti la pols. Ha!, riu un dels paletes, i tot seguit l’imita: Poden tancar la porta de l’habitació on treballin…; no és tan senzill, senyor: no es tracta, només, de tancar la porta de l’habitació on treballem: és més complicat, perquè la pols passa per sota de les portes i s’escampa per la casa: hi ha pols pertot, sempre, fins i tot allà on aparentment no n’hi ha: una pols imperceptible, gairebé moral, que recobreix els cabells, l’epidermis, la superfície de cada cosa viva o morta; però ara ni tan sols parlo d’aquesta pols imperceptible: parlo de la pols clarament visible que es fa quan, per exemple, s’enrajola una cuina o un bany, aquesta és la pols que aixecarem. Hi intervé l’altre: Si les habitacions on s’ha de treballar, el bany i la cuina en aquest cas, fossin totalment hermètiques, potser sí que aleshores no en sortiria pols, però resulta que, lamentablement pels nostres interessos, les portes no són del tot hermètiques, no senyor. Hi torna el d’abans: Nosaltres anirem amb compte, ja en pot estar ben segur; però si, en lloc de fer venir els pintors abans, els hagués fet venir quan nosaltres haguéssim acabat, ara no hauríem de prevenir-lo de la possibilitat que després es queixi perquè tot és ple de pols.

Són al mig de la cuina. I aquí què s’hi ha de fer?, pregunta un dels paletes. Tota la cuina nova, diu Amargós; treure aquestes fòrmiques, i posar-hi marbres, i rajoles blanques fins a dalt de tot. Blanques?, se’n sorprèn l’altre paleta. Blanques, diu Amargós. Jo, diu el mateix paleta, hi posaria una sanefa a mitja alçada, tot al llarg de les parets; queda més bé. Res de sanefes, sentencia Amargós, les vull del tot blanques: blanques fins al sostre, i el sostre també el vull pintat de blanc. L’altre paleta arrufa els llavis. Per algun motiu que a Amargós se li escapa, que totes les rajoles hagin de ser blanques els molesta. Vostè paga, diu. Sí, reconeix Amargós; i hi vull també una campana extractora. Mirarem el catàleg, diu l’altre paleta. I les piques i els marbres els vull, tots, a un metre. Tots dos paletes es giren de cop: Com, a un metre? Això que hi ha ara, explica Amargós, és a vuitanta-cinc centímetres d’alçada, des del terra; doncs bé: els marbres nous els posarem a un metre. A un metre del terra?, s’esveren tots dos paletes. No vull haver-me d’ajupir, explica Amargós. Un metre és molt amunt, diu el paleta més pàl·lid. Amargós no recula: Ho vull a un metre. És que no es posen a un metre, sempre es posen a vuitanta-cinc, insisteix el de pell més morena. Sempre que el client les demana a vuitanta-cinc, argumenta Amargós, o quan el client no té una idea clara del que vol i vostè aprofita per tirar pel dret; aleshores potser sí, però aquest no és el cas, perquè jo les vull exactament a un metre i ho explicito: les vull a un metre. Lo normal és posar-les a vuitanta-cinc, diu el paleta de patilles més llargues. Em sembla molt bé, diu Amargós, no hi tinc res a dir; però jo les vull a un metre: estic tip que les superfícies dels marbres de les cuines i de les piques dels lavabos siguin tan baixes que t’hi hagis d’ajupir molt; i al bany també hi vull la pica a un metre: vinguin, sisplau, que els ho ensenyaré. Tots tres caminen pel passadís. Amargós obre la porta del lavabo i assenyala la pica: També a un metre, i també rajoles blanques. Sense cap sanefa?, pregunta el paleta de celles més poblades. Sense, diu Amargós.

Els paletes arriben cada dia a les vuit. S’instal·len a la cuina, engeguen el transistor i ja no l’apaguen fins que se’n van. Tot el dia sona música estrepitosa. De tant en tant Amargós s’acosta a la cuina i hi treu el nas, perquè s’adonin que està al cas. Entreobre la porta, observa com va tot i, amb el xivarri del transistor com a teló musical, fa una cosa que el complau: s’adreça als paletes movent els llavis però sense emetre cap so. Això fa que els paletes creguin que efectivament parla, i que si no el senten és perquè el volum de la ràdio és massa alt. Es un costum que ha practicat als taxis. Quan hi entra i la ràdio va a tota vela, Amargós s’hi asseu i belluga els llavis mussitant el carrer on vol anar. El taxista no el sent i, sense abaixar el volum de la ràdio, li pregunta què ha dit. Amargós repeteix l’acció tantes vegades com cal, fins que, convençut que si no el sent és perquè el volum és massa alt, finalment l’abaixa. Aleshores Amargós anuncia l’adreça amb veu clara i, per primer cop, a un volum normal. Amb els paletes fa ara el mateix, sobretot al principi de les obres. Després, cada cop s’hi acosta menys, en part perquè, de tan repetida, la broma deixa de fer-li gràcia, i en part perquè, a mesura que passen els dies, els paletes van agafant confiança i, afegint-se a la música de la ràdio, ells mateixos es posen a cantar. Com pot intentar llegir o escriure, amb tot aquell soroll que ve de la cuina o del bany, o de la cuina i del bany simultàniament? A les set de la tarda, quan els paletes pleguen, la casa queda en silenci. Amargós respira alleujat i obre les finestres. A la cuina ni s’hi acosta, i el bany és un caos tal que només hi va quan és necessari, exigència que no inclou la dutxa, perquè la setmana que duren les obres no es dutxa i, per no embrutar cap muda, du sempre posat el pijama de cotó, sigui al llit o, de dia, sota el jersei i els pantalons. Per descansar de la fressa dels paletes, passa hores en un bar a prop de casa. Hi pren sempre un cafè i una aigua mineral. El cafè, de seguida. L’aigua, a poc a poc perquè li duri totes les hores que hi passa. Quan calcula que els paletes deuen haver acabat, se’n va al supermercat, compra alguna cosa per menjar i se’n torna cap a casa. Quan arriba al pis, el silenci li fa evident que els paletes ja no hi són. Cap cançó banal ni cap veu sobreafegida. Amargós respira alleujat, deixa la bossa del supermercat sobre rescriptori —el racó menys empolsegat de la casa— i, un vespre, quan entra a la cuina veu que finalment han col·locat els marbres i les piques. Però a simple cop d’ull és ben clar que no són a l’alçada que van quedar. Els han posat més baixos! Per verificar-ho, amb una cinta mètrica mesura la distància entre els marbres i el terra: vuitanta-cinc centímetres.

L’endemà, els paletes el troben a la porta de la cuina, esperant-los amb l’esquena repenjada al marc. Els repeteix la pregunta que l’ha mantingut despert tota la nit: com és que han col·locat els marbres a vuitanta-cinc centímetres si va quedar ben clar que els vol a un metre? És que sempre els posem a vuitanta-cinc, contesta un dels dos paletes. Amargós tracta de raonar: Vam quedar d’acord que volia els marbres i les piques, tant del bany com de la cuina, a un metre. Contesta el mateix paleta: Sempre es posen a vuitanta-cinc centímetres; un metre és massa amunt. L’altre paleta s’observa les ungles amb un interès forçat. Amargós no se’n sap avenir. Vam quedar ben d’acord, els repeteix, vam quedar que ho posaríem tot a un metre. El paleta de les ungles esbufega. Però ara ja està fet, diu, educat en la convicció que els fets consumats són irreversibles. Tant m’és, diu Amargós, ho vull a un metre: treguin tots aquests marbres i posin-los a l’alçada acordada, sisplau.

Per no sentir les seves músiques, es tanca a l’estudi i posa al tocadiscos les simfonies de Fréchette. Perquè l’estrèpit sigui total, afegeix la seva veu a les del disc, i va amunt i avall de l’estudi —els braços com les aspes d’un molí en ple vendaval— i s’atura davant de la finestra sense deixar de gesticular. «Passa una hora? En passen dues? Tant se val. Posem que en passa una. Una hora més tard, doncs, torna a la cuina per veure com va tot i no hi troba ningú. Els paletes han recollit les eines i se n’han anat, sense apujar cap pica ni cap marbre, i havent deixat una factura dins d’un sobre. Agafa el telèfon, intenta parlar amb els paletes, però li surt el contestador. Sempre que hi truca surt el contestador, fins que al cap de tres dies d’intentar-ho decideix que, com que no hi són mai ni li contesten les trucades, no els trucarà més. Dóna la feina per inacabada i, a les pàgines grogues, tria un servei de reformes de pisos —especialitzat en cuines, bany, enrajolat— que, en dos dies, sense cap pega li posa les piques a un metre. Satisfet, Amargós paga, tanca la porta i corre cap a dins. Hi ha tantes coses a fer! Per començar, posar finalment ordre a la casa. Primer escombra i frega la cuina i el bany; tot seguit, la resta del pis. Un per un, treu els llibres dels prestatges, els passa un drap i els deixa a l’escriptori, que aviat en queda ple. Frega els marbres i les rajoles de la cuina i, una altra vegada, el terra de tot el pis, perquè passar el drap pels llibres ha fet que la pols que els cobria s’escampi per terra.

Quan al vespre truquen a la porta, Amargós és dalt de l’escala d’alumini, endreçant els llibres d’autors amb cognoms que comencen per erra. A la porta hi troba un home i una dona, baixos com la portera i la confitera. El carmí sobrepassa els llavis de la dona. Somriuen desmesuradament. Comencen parlant tots dos alhora, però, com que és evident que així no s’entén què volen, ella calla i ell s’explica. Té la cara tibant, com un globus. Es diu Gómez, és el president de la comunitat de veïns de l’escala i ella és la seva senyora. El poeta encaixa les mans. Als Gómez els ha arribat la notícia que Amargós ha fet certes obres al pis i que s’ha pres la llibertat de modificar-ne algunes estructures bàsiques. I això no pot ser, diu, perquè, encara que hi hagi qui es pensi que al seu pis cadascú pot fer el que vulgi, s’ha de tenir en compte que les modificacions afecten sempre els pisos dels altres. La senyora Gómez hi posa un exemple: molta gent es pensa que l’únic intocable en un edifici són les parets mestres i no saben que els envans tampoc no es poden tirar a terra, perquè, encara que en principi pugui semblar que un envà no té importància estructural, si algun veí l’ensorra, l’edifici se’n ressent i això afecta, en menor o major mesura, tots els altres pisos. Amargós els explica que ell no ha tirat cap envà a terra. El senyor Gómez somriu: Però, potser perquè en desconeixia la norma, ha fet apujar les piques a una alçada que no els pertoca. Amb tot, es mostra convençut que és persona assenyada i que, pel bé de tots plegats, tornarà les piques i els marbres a l’alçada original. I aquí aixeca el braç amb un gest teatral. No vol, de cap manera, que es pensi que són gent que s’immisceix en la vida privada dels altres. En absolut. Precisament, perquè no en tregui una imatge errònia, ell i la seva senyora volen, si els ho permet, convidar-lo a sopar. El dissabte següent, si li va bé, i esperen que quan hi vagi els doni la notícia que tot torna a ser a lloc. Amargós hi fa una cara falsament compungida i els diu que, lamentablement, el dissabte té un compromís. A la comissura dreta dels llavis del senyor Gómez s’hi forma una bombolla de saliva que esclata quan obre la boca per dir: Falten encara uns dies, segur que s’ho podrà arreglar; qui sap si per un motiu o altre el compromís s’anul·la. No cal que ens avisi: l’estarem esperant.

Amargós tanca la porta. Es permeten no sols dir-li a quina alçada ha de posar les piques i els marbres sinó insinuar-li que cancel·li els compromisos —fins i tot els inexistents!— per anar a sopar a casa d’ells. Hi ha de posar aturador. Mentre passeja amunt i avall del pis sense saber-se’n avenir, sona el telèfon. Probablement és el senyor Gómez, pensa, que es deu haver oblidat de matisar-li el to de color amb què hauria d’haver pintat el sostre de la cuina. Contesta de mala gana, i resulta que no és el senyor Gómez sinó la Carlota. Aquell matí ha arribat una carta a nom d’ell.

Amargós no sap mai com imaginar la trobada. De vegades la somia en un parc, a la porta d’un cine, en un cafè de veles color carbassa sota les quals s’abracen parelles de llavis vermells. Les últimes vegades, a prop d’una boca de metro, en un xamfrà del centre de la ciutat, perquè a ella li queda a prop d’un lloc on ha de fer un encàrrec, diu. De la boca de metro s’enlaira una bufanda d’olors que es desfà en la fredor de l’aire. La Carlota du un abric negre, llarg fins a mitja cama. O una gavardina curta i clara? Tant li fa. Si Amargós apressa el pas, pot situar-se darrere d’ella sense que el vegi i, com Julien Brassac feia a Jacqueline Crevaux en aquella pel·lícula, agafar-li un pit amb cada mà i preguntar-li: Qui sóc? Però Amargós no fa això sinó que, quan hi és prou a prop, s’escura la gola i la crida pel nom, fluix. La Carlota es gira que ja somriu. Amargós allarga la mà per encaixar-l’hi, però mentre inicia el gest veu que ella avança la cara per fer-li un petó. Un petó! A la galta, però un petó. Sota la pell en què ella ha dipositat un instant els llavis s’incendien ara els glòbuls rojos. La dona li allarga un sobre de color cremós. Aquest cop no hi ha cap accent, ni en el nom ni en el cognom. La capçalera és d’una empresa de venda de llibres d’art que des de fa anys li envia publicitat amb una perseverança que no serà mai recompensada. Amargós li dóna les gràcies i es fica el sobre a la butxaca. Quan alça els ulls es troba amb la mirada d’ella i, tal com ha assajat tantes vegades fins a trobar-hi l’entonació adequada, li pregunta si acceptaria que la convidés a sopar. A mitja frase, la veu gairebé se li trenca, però ja ho ha dit, tot d’una tirada, i les paraules han quedat en l’aire, les lletres inflant-se i desinflant-se com cors sagnants: M’acceptaria que la convidés a sopar? Que ella no se sorprengui de la proposta el sorprèn, però encara el sorprèn més que, sense cap problema, li pregunti que quan. Amargós li diu que avui mateix, si li va bé: és el mínim que pot fer, per agrair-li la molèstia que tot això li ha representat. La Carlota arronsa els llavis i s’excusa. Quina llàstima: avui no pot. Acaben d’ingressar una germana seva a l’hospital i hi ha de passar la nit. Amargós agita les mans: No m’ha d’explicar res, només faltaria! La Carlota l’hi explica perquè és de debò que li sap greu no poder anar a sopar i és també de debò, diu, que li faria molta il·lusió quedar per un altre dia. A ell no se li acut fixar quin dia, i així caminen una estona, costat per costat, exhaurint els dos o tres temes comuns de conversa. Cosa d’un quart més tard, la Carlota mira el rellotge, diu que se n’ha d’anar i, per acomiadar-se, li fa un petó a la galta. Es el segon. Tot seguit atura un taxi i desapareix. Mentre camina fins a la parada de l’autobús, Amargós calcula que aquest segon petó l’hi ha fet perquè no es pensi que això de la germana ha estat una excusa. Quan l’autobús arriba, Amargós s’asseu a tocar de la finestra, contemplant com desfilen carrers, places, automòbils, cabines telefòniques, gent que camina cap a la dreta i gent que camina cap a l’esquerra. Hi ha gent alta, gent molt alta, gent baixa i gent ni baixa ni alta. Per què a l’edifici on ha anat a viure tothom és tan baix? Potser primer hi va arribar un, i aquest primer va ser durant un temps l’únic baix d’un edifici habitat per gent d’alçada diguem-ne estàndard. Aquest primer inquilí es devia haver casat amb una dona tan baixa com ell —les afinitats electives— i probablement van tenir nens baixos. I, quan van saber que es buidava un pis de l’escala, devien cridar uns parents, o uns amics, baixos com ells, que van ocupar el pis buit. Havent quedat lliure un tercer pis, aquests o els primers van cridar potser altres parents o amics, també baixos, que van ocupar aquest tercer pis. I així, pis rere pis, fins que absolutament tots els inquilins van ser ja baixos, feliços habitants d’un edifici ocupat només per baixos molt baixos on ara, pel que sembla, Amargós és l’única excepció. Però, si la norma és que tothom que hi viu sigui molt baix, com és que a ell li han llogat un pis?

Fins al divendres no es decideix a trucar a la Carlota. Contesta el marit. Amargós penja a l’acte. El dissabte a mig matí ho torna a provar; aquest cop s’hi posa ella. Abans de res, es presenta perquè no passi com l’altra vegada, que no el va reconèixer. Li pregunta com està i, per fer-li evident que es recorda del que van parlar l’altre dia, s’interessa per la seva germana. Continua a l’hospital, diu ella. Amargós, doncs, no creu convenient proposar-li de veure’s. La Carlota diu que li truqui uns dies més tard; aleshores sí que podrà, segur, sopar amb ell. Amargós penja i es queda immòbil, sol i ensopit com cada dia. Podria intentar redactar alguna cosa sobre el poeta al qual han concedit el premi nacional. Un article ambiguament laudatori que, alhora que el fes de nou present en els diaris, justifiqués no haver-lo felicitat personalment. Quan l’article surti publicat, l’altre li enviarà una nota per donar-n’hi les gràcies, i ell podrà aleshores aprofitar per telefonar-lo i passar per alt el fet que el trasbals de la mudança li hagi impedit felicitar-lo quan tocava. Però està més de mitja hora papallonejant al voltant de la màquina, agafant-la, acostant-hi els dit$, netejant la pols de les tecles amb els capcirons, col·locant-la ara una mica més endavant i ara una mica més enrere, alineant-la amb el caire de la taula i, tot seguit, a deu centímetres del caire; buscant, en definitiva, les habituals excuses per no posar-s’hi —un llibre fora de lloc, un bibelot tort, aquelles carpetes que s’han d’ordenar—, fins que és del tot evident que el que de debò passa és que li fa mandra lliurar-se a aquell exercici d’adulació. Parlar bé del poeta premiat! Es una idea servil, que de jove hauria considerat acomodatícia. Però, en canvi, li interessa continuar estant bé amb tothom que li pugui ser útil en cada pas de la seva carrera. Decideix, doncs, que s’hi posarà més tard: després de sopar a casa dels Gómez. Ha decidit anar-hi. Acceptar la invitació li permetrà fer-los entendre que no n’han de fer res, de l’alçada a què ha posat les piques. Per l’espiell, l’escala es veu tranquil·la i en silenci: cap veí cap amunt, cap veí cap avall. (Com més va, més el molesta trobar-se’ls per l’escala, perquè el miren amb recel). Avui també ha de baixar a peu, perquè l’ascensor no funciona; no funciona gairebé mai, de fet. Surt al carrer, tomba a l’esquerra i entra a la confiteria. Sempre li ha agradat la xocolata, i a la confiteria hi ha un aparador esplèndid amb pastissos sacher. La confitera xerra amb una dona, probablement una veïna, tan baixa com ella. Es giren per saludar-lo. La suposada veïna s’abaixa les ulleres per contemplar-lo descaradament. Així que vostè és el famós poeta, diu. Amargós assenteix; res no el satisfà tant com que la gent del carrer el reconegui. Quan encara feia vida social i de tant en tant anava a restaurants, el satisfeia que els maîtres el saludessin pel cognom; i aleshores se li acut que potser és per ser qui és que l’han acceptat en aquell edifici. Assenyala un dels sacher de l’aparador.

Per estalviar-se la dutxa, es renta pit i aixelles a la pica del lavabo. Es posa la camisa blau cel de popelín i una corbata discreta, de ratlles negres i marrons; després, l’americana, la bufanda, l’abric i la gorra. Mentre tanca la porta, veu que escales amunt puja una dona gairebé tan alta com ell. Du les claus a la mà. Amargós romanceja una estona davant de la porta del pis, com si li costés tancar-la, fins que sent que la dona obre la seva porta. Aleshores, sobreposant-se al vertigen que li provoca la barana, treu mig cos pel forat de l’escala i veu que es fica a la tercera porta del replà de dalt. Que hi hagi una persona de la seva alçada en aquella escala li fa pensar que potser s’imagina que tot és més rebuscat del que realment és, i és així, un punt optimista, que va baixant les escales. Davant de la porta del segon primera inspira, s’ajusta el nus de la corbata, es treu la gorra, es passa el mocador per la calba i es refila totes dues puntes del bigoti.

És un d’aquells timbres mecànics d’un segle enrere, que s’accionen fent girar sobre l’eix una papallona de llautó que xerrica. Se senten passes darrere la porta i, després d’uns segons de silenci, els sorolls del passador i del pany. La porta s’obre. La il·luminació, al rebedor, prové d’un llum de vidres tan opacs que esmorteix la claror de la bombeta. El senyor Gómez somriu i li allarga la mà. Du un batí blau brillant. No l’hauria hagut de rebre com a mínim amb americana? O el surt a rebre en batí precisament com a gest de bona voluntat, com si rebre’l vestit d’estar per casa fos una manera de tractar-lo com de la família? Però Amargós no és de la família, ni vol pertànyer al cercle d’amistats d’aquella gent, i si els visita és per una pura qüestió diplomàtica, pantomima i prou. Encaixen. Així doncs, diu el senyor Gómez, veig que ha pogut cancel·lar el compromís. Es una suposició que Amargós troba impertinent, perquè, si ha fet l’esforç d’acceptar la invitació, en justa correspondència l’altre no l’hi hauria de refregar pels nassos. Però no diu res, en part perquè no és prou àgil per trobar una resposta irònica i contundent, i en part perquè troba que callar és una manera de menysprear-li la impertinència. El senyor Gómez li agafa la gorra, l’abric i la bufanda, i les va col·locant al penjarobes. D’una porta surt la senyora Gómez. Amargós li encaixa la mà i li dóna el pastís. No s’hauria d’haver molestat!, diu la senyora. I vet aquí que aleshores apareix pel passadís una dona, tan baixa com ells i d’una edat indeterminada, entre els vint-i-pocs i els quaranta, que somriu. Fan les presentacions. Es la filla, es diu Vanessa i gasta uns llavis pintats amb tanta generositat com els de la seva mare. A Amargós l’impressionen els pits, uns pits que per una dona d’alçada estàndard haurien estat ja considerables i, per ella —molt més baixa—, són clarament desmesurats. Amargós es creu en l’obligació d’interessar-se per si els Gómez tenen més fills. No en tenen, la Vanessa és filla única; van tenir un nen, és cert, però va morir durant el part. Amargós hi fa una cara contrariada i diu que li sap molt de greu. El senyor Gómez assenteix. Ara ja ni se’n recorden, diu, però en aquell moment va ser terrible. A Amargós li fa estrany que, sense coneixe’l, li expliquin un fet tan íntim i amb tota mena de detalls: tots tres alcen el cap i competeixen per explicar-li fil per randa com va ser la mort del nen. El senyor Gómez agafa tot seguit Amargós pel braç i el condueix pel passadís, escortats per les dues dones. Li ensenyen el menjador: empaperat amb unes gairebé imperceptibles flors granades sobre el vermell del fons. El despatx: amb les parets atapeïdes de fotografies emmarcades on el senyor Gómez apareix vestit de joquei, abraçat a diversos cavalls, i aixecant trofeus. Als prestatges hi ha tot de copes i medalles. Quan s’aturen a la cuina, el senyor Gómez posa la mà damunt dels marbres i li diu: Ho veu?, aquesta és l’alçada que han de tenir.

Durant el sopar, els Gómez es lliuren a la nostàlgia: que abans tot allò eren camps i que, encara que avui sigui ben al centre d’un dels barris principals de la ciutat, quan van construir la casa, es dreçava tota sola enmig de sembrats amb pagesos que els miraven amb recel. Nosaltres vam ser uns dels primers inquilins de l’edifici. A Amargós no li quadren les dates. Quina edat deuen tenir, doncs, ara? O aquella primera persona del plural no es refereix a ells en concret, sinó als pares o als avis? Però no hi pot rumiar gaire més, perquè els Gómez el bombardegen a preguntes sobre la seva activitat creativa. Sobretot els interessa saber com és que un es fa poeta. Amargós els explica que no és cap opció que es triï lliurement, que no s’és escriptor com s’és fuster o taverner. S’és escriptor o no se n’és, i si se n’és no se’n pot fugir. La dona l’escolta bocabadada, sorprenent-se que hi hagi oficis que no es puguin esquivar. No és un ofici, aclareix el senyor Gómez; és un art. Amargós els aclareix que la seva activitat literària se centra, actualment, més que no pas en la poesia pròpiament dita, en una reflexió personal o particular sobre la poesia, una reflexió no cenyida tampoc a l’esclavitud de la crítica periòdica i amb voluntat de mantenir-la en principi inèdita, per allunyar-se de la banalització que sovint provoca l’ànsia de publicar. Aquesta contundència els entusiasma i la senyora Gómez fins i tot aplaudeix. Per no entrar en més detalls se li acut dir-los que escriu un dietari: Amargós, els diu, escriu ara un dietari.

Els Gómez troben molt original que Amargós parli d’ell mateix en tercera persona. Amargós no hi veu l’originalitat. Sovint ho fa, fins i tot quan pensa, perquè així marca una distància retòrica que no em podria permetre si parlés de mi en primera persona. També, de vegades, per comptes de referir-s’hi pel cognom fa servir, simplement, el poeta. El poeta, doncs, els continua parlant del dietari, un dietari —s’inventa— encetat just el dia de la mudança i que pren com a eix el canvi de pis com a detonant d’un canvi personal paral·lel. Que escrigui un dietari sobre la seva vida en aquell edifici els ha de posar en estat d’alerta, i fer que el tractin amb més respecte, ni que només sigui per no veure-s’hi reflectits de manera negativa. La Vanessa el contempla amb un tros de tomàquet a la punta de la forquilla, a mig pam de la boca oberta. On hi toca la llum, el tomàquet, d’un vermell granatós, brilla de tal manera que Amargós ha de tancar els ulls, enlluernat. No cal que li digui, diu el senyor Gómez, quin honor és, per aquesta casa, tenir entre nosaltres una celebritat com vostè. Tots tres el miren embadalits. Amargós mesura la conveniència d’explicar-los que des de fa anys és candidat al Nobel i, així, esplaiar-se sobre aquest assumpte del qual no pot parlar mai amb ningú. Per primer cop al poeta li sembla que acceptar la invitació ha estat una bona idea. La incomoditat inicial s’ha anat veient substituïda per una sensació de confort. No té res en comú amb ells, però són amables. Per això, i per l’eufòria que proporciona el consum d’aliments, en algun moment creu possible agafar coratge, obrir la boca i convence’ls que deixin d’immiscir-se en la seva vida. Aleshores treuen el vi. El senyor Gómez en lleva el tap amb tot el protocol, se n’aboca el primer raig a la copa i tot seguit va per omplir la del poeta. Perquè no n’hi posi, Amargós la tapa amb la mà. El senyor Gómez el mira estranyat. Branda l’ampolla, mig abocada damunt de la copa. A cada sacseig, l’onada de vi s’acosta més al coll de l’ampolla, amenaçant de vessar-se damunt la mà del poeta. Amargós li diu que moltes gràcies però que no en pren. El senyor Gómez no sembla disposat a cedir. Vinga, home, una copa de vi no fa mal a ningú. Amargós insisteix: Es que no en prenc, de debò. El senyor Gómez inclina encara més l’ampolla; només que la inclini un mil·límetre més, el vi es vessarà damunt de la mà d’Amargós. Es evident que està decidit a omplir-n’hi la copa i que no cedirà per molt que s’hi oposi. No hi ha ni un bri de broma en aquella cara de globus, i Amargós sent una esgarrifança que li talla l’esquena, una por difusa que va més enllà de la por que decanti del tot l’ampolla i li regui els dits. Es una por del món, del futur, de no sortir mai de la vida de sempre. I aleshores, incapaç de mantenir més estona la negativa, el poeta aparta la mà i la por desapareix. Que n’hi posi, si és una qüestió de punt d’honor. Ell no en beurà i avall. Victoriós, el senyor Gómez li omple la copa fins a la meitat. Després omple les altres. Per fer els honors i perquè no torni la tensió, Amargós se’n mulla a penes els llavis. I després hi passa la llengua.

No és un vi tan dolent com havia pressuposat. Feia tant que no bevia que només aquell tast ja l’embriaga. Per això, amb dos glops s’acaba la copa i, mentre l’hi tornen a omplir, els explica que des de l’adolescència i fins que el metge l’hi va prohibir, ha begut prou per la resta de la vida. D’entrada el miren culpabilitzats, però de seguida el senyor Gómez somriu i sentencia: Es broma! Tots riuen. Quina imaginació: deu ser cosa de l’ofici! Amargós els acosta la copa i, mentre l’hi tornen a omplir, els explica que des de fa gairebé una dècada s’ha mantingut apartat de l’alcohol, a còpia de voluntat i d’allunyar-se de situacions de risc com inauguracions, sopars i bars. Els altres riuen, i encara més quan, veient que amb tant de riure no n’hi serveixen, Amargós agafa ell mateix l’ampolla, se n’omple la copa fins dalt i la buida amb dos glops abans de tornar-la a omplir. Com més copes pren, més clar veu com ha d’enfocar la situació. Els dirà: Ja fa força estona que sopem, un sopar excel·lent, per cert, però no estem parlant del que, de fet, m’ha dut aquí. La superfície del vi oscil·la de banda a banda de la copa, continguda pel cristall, en onades que viren del granat al negre, i fan un esclat de blanc segons com hi incideix la llum. Quan s’acaba la nova copa, Amargós l’alça demanant-ne més però ningú no es fixa en el gest: la senyora Gómez i la Vanessa estan enfeinades a enretirar els plats, i el senyor Gómez espia algú per la finestra. Com que no n’hi serveixen i l’ampolla és a l’altra banda de la taula, el poeta s’aixeca per agafar-la, amb tanta empenta que el cap li xoca contra el llum. Es du la mà al crani. Se sent el plor d’un nen. Es tan alt, vostè, diu el senyor Gómez, que s’ha girat i contempla com Amargós s’asseu amb la mà a la closca adolorida. No és veritat que sigui tan alt, respon el poeta, el que passa és que el llum queda molt baix. No s’ha d’avergonyir de ser alt, l’aconsella el senyor Gómez; ser alt, com ser baix, no ens fa ni millors ni pitjors. N’hi ha que diuen que l’alçada desmesurada de les generacions més recents, en aquesta obsessió per créixer, és una degradació. Sigui o no cert, és una cosa que no s’ha de recordar mai en presència d’un alt. Jo no sóc alt, diu el poeta, faig metre vuitanta-un, i metre vuitanta-un és una mida del tot normal, avui. El senyor Gómez alça les celles. No hi està gens d’acord: la normalitat és una cosa relativa, i posa com a exemple que, a la seva feina, és normal tenir l’alçada que ell té, i això des de sempre, perquè l’ofici de joquei és un dels més antics de la humanitat. Ho sabia? Amargós no ho sabia, però, en pocs minuts, s’assabenta, vulgues o no, que a la Grècia antiga ja hi havia hipòdroms, que els amfiteatres i els circs de Roma es dissenyaven pensant precisament en les curses de cavalls, que molts dels que conduïen els cavalls eren esclaus i que, ja aleshores, per diferenciar-se els uns dels altres anaven vestits de diferents colors, segons els equips: vermell i blanc primer, després verd, blau, porpra. Als jocs olímpics de l’antiga Grècia se celebraven curses de cavalls, n’hi havia també a la Xina, a Pèrsia i a Aràbia. I a Anglaterra, al segle XII, hi havia corredors professionals la feina dels quals consistia a mostrar als possibles compradors les velocitats a què podia arribar cada cavall. Amargós el mira amb displicència. El senyor Gómez troba injust que, sent el joquei qui guanya la cursa, qui s’emporti el trofeu i el benefici econòmic sigui l’amo dels cavalls, generalment un gegant, i aquí riu i li clava un cop de colze, i només deixa de parlar quan la senyora Gómez arriba al menjador amb el sacher en una plata i fent-ne lloances. Quan he dit gegant vostè ha fet cara de sorpresa, insisteix el senyor Gómez; sovint se’ns posa l’exemple de David i de Goliat: el petit David derrota finalment l’alt Goliat, el prepotent Goliat; és una lliçó, esclar, però no se n’han d’extreure conclusions radicals, com fan alguns: David és el bo, mort a Goliat! Hem d’entendre que Goliat és com és no pas per voluntat pròpia; Goliat és així per servir de contrapunt en aquesta paràbola alliçonadora: Goliat, a més, no tenia els mitjans per escurçar l’alçada: Goliat era com era per determini diví: perquè David pogués, guanyant-lo, convertir-se en rei d’Israel: sense Goliat, no hi hauria hagut David! El senyor Gómez calla per mastegar la primera forquillada de sacher. Sota el llum vola una mosca poc àgil. Se sent el plor d’un nen. La Vanessa s’excusa i s’aixeca de taula. Tenir nens, diu el senyor Gómez, és una responsabilitat que s’ha de ser capaç d’assumir. ¿Vostè té fills, Amargós? Jo?, s’esvera Amargós, i nega amb el cap. Se sent un telèfon, en algun altre pis. La Vanessa torna a taula. La mosca poc àgil ha aturat ara el vol i es passeja per la taula, entre la copa d’Amargós i la panera. El senyor Gómez hi descarrega un cop de tovalló fulminant. Tot seguit, amb el mateix tovalló n’escombra el cadàver cap a terra i allarga el tovalló a la senyora Gómez, que n’hi dóna un de net. Tots quatre masteguen en silenci. Es el moment esperat. Amargós s’escura la gola, buida d’un glop la copa, inspira profundament i diu: Més que dels meus llibres o de David i Goliat, li voldria parlar, si no hi té cap inconvenient, d’un assumpte que em preocupa. Just aleshores truquen a la porta i el senyor Gómez alça les mans: La gent, sempre tan inoportuna… La Vanessa ja ha anat a obrir, el senyor Gómez agafa Amargós pel braç i l’interroga amb interès aparent —Quin assumpte el preocupa?—, però tot d’una el deixa estar i obre els ulls de bat a bat perquè acaben d’arribar els veïns del tercer segona, que vénen a fer les postres. Cal dir que també són baixos?. No us havíeu d’haver molestat!, diu la senyora Gómez, agafant l’ampolla de vi dolç que porten.

Durant dues hores el timbre no para de sonar. Un per un desfilen tots els veïns de l’escala, fins que el pis és del tot ple i cada nou veí que hi arriba queda encastat contra alguna paret. Cada veí que passa pel costat del poeta alça el cap per somriure-li i mussitar algunes paraules que sovint Amargós no sent, per la distància vertical que hi ha entre tots dos. Com que contínuament li presenten nous veïns, segons més tard d’haver-li presentat algú, Amargós ja no en recorda el nom. N’hi han presentat dotzenes. No se’n pot pas recordar, de tots, cadascun amb el seu nom i el seu cognom, i intentar, a més, relacionar-los amb les cares corresponents. Vistos des de la seva perspectiva, són una marea de cabells i calbes que ocupa el menjador sencer i s’escampa pel passadís, fins a la cuina. Tots són d’una alçada homogènia, tret de la dona del sisè tercera. Amargós intenta situar-se a prop d’ella i seguir-la en els recorreguts que fa —lents, perquè la marea no permet anar més de pressa— des de la taula amb les pastes al bufet amb les copes. Confia que en algun moment la dona el miri i, quan les mirades es trobin, només amb el poder dels ulls sigui capaç de comunicar-li el seu desconcert: què passa exactament en aquesta escala? Però la dona no el mira en cap moment. L’acompanya un homenet de bigoti retallat que, aquest sí, li somriu tota l’estona. En un racó s’hi està la portera, amb el marit i el nen al costat, empolainats i amb els ulls de nacre. Riuen i aplaudeixen cada cop que el tap de l’ampolla de xampany xoca contra el sostre, la paret o el llum de la cuina. Les ampolles es buiden abans d’arribar a la sala, de manera que si algú vol beure’n ha de ser a prop de qui les destapa. Obrint-se pas entre la marea, Amargós arriba a la cuina, per ser a primera línia quan obrin l’ampolla següent. En un prestatge, a tocar dels pots de tomàquet hi ha un televisor petit. Tres nens, un d’ells el de l’acordió, contemplen un partit de bàsquet i riuen cada cop que algun jugador erra el tret i no encistella. Durant una estona ningú no obre cap ampolla. La senyora Gómez està per una altra feina: s’ha apoderat del comandament i el fa anar entre les protestes dels nois: va canviant de canal fins que se n’atipa i el deixa en un on hi ha un concurs d’aquells en què a cada marit li pregunten què faria la seva dona en tal o tal altra situació, i després a la dona li pregunten el mateix i s’ha de veure si coincideixen o no les respostes. Just enmig dels aplaudiments del públic del plató arriba la Vanessa, que s’ha anat obrint pas amb suaus empentes de colze. Treu de la nevera una ampolla de vi blanc i l’obre. Amargós hi acosta la copa. En tot el sopar no has pogut parlar del que volies, li diu ella. Tampoc no era clar que en parléssim, diu ell. De debò, diu ella, has posat les piques tan altes? I aleshores se li il·luminen els ulls i li demana que l’hi deixi veure: no ha vist mai unes piques col·locades tan amunt. Amargós intenta fer-li entendre que no és convenient que accedeixi a ensenyar-l’hi: ells són els inquisidors i ell l’ofès i, si no arriben a cap entesa, s’han de mantenir en les trinxeres respectives. La Vanessa li pessiga la galta. Les trinxeres respectives…, se’n burla; és tan orgullós, el meu poeta preferit. Amargós s’ofèn. Com s’atreveix a tocar-li la galta? Però la Vanessa l’empeny —Va, vinga—, i així es troba girant cua i començant a, molt lentament, obrir-se pas de nou en la marea per arribar al menjador i després a la porta. Però no se’n pot anar sense abans acomiadar-se dels pares. La Vanessa li diu que no cal: tornaran a ser allà i els altres ni s’hauran adonat que han marxat un moment. N’hi ha prou de mirar-los: jeuen pels sofàs i les butaques, i els que encara seuen a les cadires descansen el cap a les taules, en el poc espai lliure que deixen les ampolles buides. La Vanessa i Amargós surten dissimuladament i, com que l’ascensor no funciona —no funciona mai, ja ho he dit abans—, van pujant les escales, ella rient i Amargós esbufegant i sense acabar d’entendre com és que les passes dels quatre peus de tots dos sonen multiplicades. És l’eco de l’escala? No és fins una estona més tard que s’adona que no es tracta de cap eco sinó que, de fet, no pugen sols: se’ls han afegit tres nens; un d’ells, el fill de la portera. Amargós es gira per dir-los que se’n tornin. Ho diu amb els braços avançats, per emfasitzar l’ordre amb el gest, però, com llamps, tots tres nois se li esmunyen pels costats. Quan finalment la Vanessa i Amargós arriben al replà, els troben de puntetes, fent sonar el timbre i rient. Els nens fan més cas dels renys de la Vanessa que no pas dels del poeta, però, quan obre la porta, surten disparats cap a dins. Amargós els empaita sense fortuna. La calba se li ha perlejat de suor i el bigoti és ara una escombra. Per intentar calmar-lo, la Vanessa l’agafa pel braç. És un excés de confiança que Amargós troba improcedent, sobretot davant d’aquells tres nens, o potser nois, perquè l’edat li sembla tan indeterminada com la de la resta d’habitants de l’edifici: amb tots li passa el mateix; i la mateixa Vanessa, equina edat exacta té? Els nens ja han corregut cap a la cuina i, ajudant-se amb una cadira, s’enfilen a les piques. El poeta els estira per les orelles fins a fer-los baixar i, amb un tros de paper de cuina, neteja les petjades que han deixat a la cadira. La Vanessa xerra tota l’estona: un pis tan maco per un home sol, no havia vist mai tants llibres junts, a ella també li agrada llegir quan té temps… Amargós l’escolta a mitges, perquè prou feina té a controlar que els nens no trenquin res. De tant en tant se situen davant d’ell, mirant-lo i aguantant-se el riure; de cop l’assenyalen amb el dit, decideixen que és un monstre que els ha de devorar i engeguen a xisclar i a córrer pel passadís, tot al llarg de la prestatgeria, excitats pel soroll repetitiu que fan quan passen el dit de pressa pels lloms dels llibres. Quan, més tard, se n’atipen, també de cop corren cap a la porta i se’n van escales avall. Finalment! Amargós s’assegura que la porta és ben tancada i, quan torna a la sala, hi troba la Vanessa adormida a la butaca de llegir. Les sabates són a terra, l’una tombada i l’altra perfectament dreta sobre la sola i el taló, com una corbeta vermella. Dorm plàcidament, amb el cap al respatller de la butaca, un braç a la falda i l’altre penjant fins a acariciar el terra amb els dits. Amargós es queda mirant-la durant una estona, després s’hi acosta i li posa una mà a l’espatlla, suaument. Com que el contacte no la desperta, la sacseja lleugerament: no pot ser que es quedi allà. Li acosta els llavis a l’orella i li mussita el nom, però, com que tampoc així no es desperta, amb tota delicadesa li clava una bufetada suau i seca a la galta esquerra. Vist que ni així reacciona, hi deixa anar una bufetada més intensa, a la mateixa galta. Tampoc no serveix de res. Ho repeteix, un tercer i un quart cop. D’aquesta manera, incrementant la intensitat de cada bufetada, Amargós s’hi està una estona que, per falta d’elements referencials, podríem definir com a indeterminada. Fins que la marca de la mà és ben visible a la galta esquerra de la dona. Una galta és del tot vermella i l’altra com un glop de llet! Per compensar, repeteix el procés amb la galta dreta. Primer, amb tota la delicadesa de què és capaç, li clava una bufetada suau i seca, després una bufetada més intensa, i la següent encara més, incrementant cada cop la intensitat de la bufetada, fins que totes dues galtes queden similarment envermellides. Però, com que ni amb tot aquest seguit de bufetades la dona no es desperta, Amargós resol fer com a les pel·lícules: clavar una bufetada a la galta esquerra i, immediatament, quan de l’impacte el cap es decanti a la dreta, clavar bufetada en aquesta galta (amb el dors de la mà) perquè el cap es decanti a l’esquerra. I així una vegada i una altra. Vist a les pel·lícules sembla fàcil, però a la pràctica no comença a funcionar rítmicament fins que no ho ha repetit diverses vegades, cada cop amb més traça, de manera que cada bufetada a la galta esquerra li gira el cap a l’altre costat just el temps necessari per, amb el dors de la mà, bufetejar-li immediatament la galta dreta, i enviar, així, el cap a l’altre costat, moment en què torna a bufetejar-li l’esquerra. Però ni això no produeix efecte. Amargós es desespera. Hi hauria la possibilitat d’agafar-la per les aixelles, dur-la a la pica, posar-li el cap sota l’aixeta i obrir-la de cop, a veure si això la desperta. Però mentre calibra els avantatges d’una acció d’aquella envergadura, que li exigiria haver-la d’aixecar a pes, es fixa una altra vegada en els pits de la dona. La respiració pausada els fa créixer i minvar. Li descorda un botó de la brusa. La carn és més rosada a la zona que fins ara ha amagat la roba. Li descorda un altre botó. La pell és encara més pàl·lida i amorosa. A cada botó que descorda passa el mateix, i així va descordant un botó rere l’altre, i s’ha d’entendre que aquesta feina li costi força, perquè, de la mateixa manera que en general no comporta cap problema descordar els botons de la camisa pròpia, sovint resulta difícil descordar els d’una peça de roba que una altra persona porta posada. Sota la brusa, la Vanessa du uns sostenidors amb prou feines capaços d’acollir tot aquell excés glandular. Incapaç d’imaginar on deu ser el botó, el clic, el que sigui, que els descorda, Amargós abaixa les dues cúpules de roba fins a fer-ne sortir els pits pel damunt. Són uns pits pàl·lids, extremament suaus, amb mugrons d aurèoles amples. La dona dorm amb la intensitat d’un infant; té la pell de les galtes ben calenta. Amargós passa el polze pels llavis i, empenyent-lo fins a ficar-lo dins de la boca, els entreobre. Hi toca les dents, lliscants, i les genives. Tampoc així no respon. Aleshores li acaricia els pits, hi acosta els llavis, els besa, els palpa, els masega, els pessiga i frega l’un amb l’altre, observant com a les zones fregades la pal·lidesa es converteix en vermellor. Com que, per la mala qualitat de la llet de la mamà, de petit Amargós no va gaudir dels beneficis de la lactància materna, aquesta és, de fet, la primera vegada que té uns pits de dona a les mans. La sensació se situa entre l’estranyesa i el gust. En una època pretèrita, de vegades s’havia imaginat en aquesta mateixa situació: llepant, estrenyent, pessigant, mossegant uns pits de dona. Després, amb el pas del temps, aquelles urgències van anar deixant pas a la indiferència. S’hi està així, grapejant-los, força estona, fins que, de cop, la Vanessa obre els llavis i emet un so —un gemec?, un gruny?—, i el poeta sent pànic. I si es desperta tot d’una? Aquesta possibilitat el fa sentir culpable i avergonyit. A quina situació ridícula l’ha portat haver begut! Restitueix les mamelles a lloc, allisa la roba del sostenidor i, en acabat, li corda la brusa. Què ha de fer, ara? No pot pas deixar-la allà, dormint, i anar-se’n al llit. Calibra les possibilitats. La solució més sensata és deixar-la a la butaca, baixar a avisar els senyors Gómez i dir-los que la Vanessa ha pujat un moment per veure l’alçada de les piques i que, cansada, s’ha quedat adormida. Millor això que no pas arrossegar-la escales avall i arribar-hi amb el cos en braços. De fet, han pujat fa relativament poc, acompanyats per tres nens que se n’han anat no fa gaire, creu. Amb tan poc temps, no en poden treure conclusions equivocades. Amargós tanca la porta amb sigil i baixa ràpid els primers dotze graons. Ni un més, perquè, al replà de sota, un veí li talla el pas.

Es el del quart primera, que té la porta oberta. El poeta l’ha vist alguna vegada i li ha semblat encara més baix que els altres. Voldria parlar amb vostè, li demana l’home. Amargós li diu que té pressa. Serà un moment, diu el veí. El poeta mira d’esquivar-lo, però l’home l’ha agafat pels faldons de l’americana i li prega que passi dins, només un instant: molts cops ha volgut parlar amb ell quan el veu per l’escala, però va sempre amb tanta pressa que no hi ha manera. Amargós dubta. L’home aprofita per encaixar-li la mà i, quan l’hi té encaixada, no l’hi deixa anar, l’arrossega cap a dins, el fa seure, li diu que no és just el que tracten de fer-li i tanca la porta. Vol una llimonada, aigua, un cafè? El poeta no vol res. L’home parla acceleradament: No es pot fer idea, Amargós, de les humiliacions per les quals passa una persona més baixa del que el comú de la gent considera normal. Sovint són humiliacions gairebé imperceptibles, que comencen de petits i sense ni tan sols voluntat d’humiliar. Coses tan simples com l’admiració que demostra la gent davant de l’alçada dels nens. Que alt que és aquest nen!, com creix!, diuen els veïns per afalagar els pares, i tot són rialles i compliments. En canvi, als nens que no creixen la gent no els en fa cap compliment i només se’n parla a l’esquena: Que baixet. A les fotos de grup, si no es col·loquen a primera fila no se’ls veu. A l’escola no els admeten a l’equip de bàsquet i, en canvi, sovint són més àgils que els alts, que, precisament per l’alçada i la còrpora consegüent, acostumen a ser talossos. Ni a l’exèrcit tampoc no han estat mai ben acceptats, els baixos. Tenir poca alçada ha estat sempre un impediment per qui volia allistar-s’hi. En una època només se’ls acceptava com a tamborers: perquè una primera fila de tamborers baixos permetia que es veiés la segona fila, de trombons. Amargós ja en té prou i li diu que se n’ha d’anar. Aniré al gra, diu l’home: des de fa uns anys, escurcen la gent. Amargós se’l mira, impàvid. L’home insisteix: Durant molt de temps, escurçar la gent va ser un somni, però ara és una realitat. Durant la guerra freda, explica, quan hi havia allò que en deien cursa espacial, hi va haver un astronauta que va entrar a la nau amb una alçada de metre noranta i en va sortir, quatre dies més tard, fent metre noranta-quatre. L’absència de gravetat li havia allargat l’espina dorsal. Van sotmetre a proves similars una astronauta japonesa de metre cinquanta-cinc, per fer-la créixer en absència de gravetat, i va ser un èxit. Tot això, pels nostres veïns era una possibilitat, i no pas per créixer. Si l’absència de gravetat allarga, d’augment de gravetat escurça? Totes aquestes proves van durar poc, però, perquè aviat la medicina va començar a desenvolupar tècniques quirúrgiques que aconsegueixen el mateix i amb més facilitat.

Amargós el contempla amb angúnia. L’home parla amb vehemència, amb els ulls exagerats dels actors de les pel·lícules mudes. Es davant d’un boig que, menystingut per la resta de l’escala, els difama inventant-se’n històries. Si saben que he parlat amb vostè, diu l’home, m’ho faran pagar, i ho sabran perquè s’assabenten de tot: a hores d’ara ja deuen saber que som aquí, vostè i jo. L’home s’ha passat la vida, explica, lluitant per demostrar que aquesta característica física no és cap impediment per portar una vida digna. Ni de petit, a l’escola, els nens —que diuen que són tan cruels— no se’n van burlar mai. Ni rialletes ni malnoms. El tractaven com un més, i era això el que el molestava, perquè se li feia evident que si no se’n burlaven era per pietat, i la pietat li resultava encara més cruel. Hauria volgut que se n’haguessin burlat! Aquella falta de discriminació, que tothom valorava com una mostra del civisme dels seus companys i el progrés dels sistemes educatius, a ell, ben al contrari, se li apareixia com una perversió. De nit, imaginava que tots el menyspreaven. Només que l’haguessin menyspreat una mica, hauria tingut motius per ressentir-se’n. Però no hi va haver mai manera. Va créixer enmig de companys respectuosos, un més entre els altres. Pensava que quan arribés a l’adolescència s’acabarien els compliments: per començar, aconseguir feina li costaria, i si mai en trobava seria una feina mal pagada: l’explotarien perquè sabrien que no tindria gaires més possibilitats: aquella feina, demanar caritat pels carrers o fer pena en un circ. Però no va ser gens així, perquè, d’entrada, va estudiar amb la beca que li van concedir gràcies a un pla de discriminació positiva. Un cop enllestits els estudis, gràcies a la mateixa discriminació positiva va aconseguir feina de seguida.

Encara, però, li quedava una esperança: no trobar cap dona que volgués compartir la vida amb ell. Això sí que no fallaria. Potser sí que els companys d’escola havien estat prou respectuosos per no vexar-lo mai, potser sí que l’Estat l’havia ajudat donant-li estudis i feina, però cap dona no voldria viure amb ell. I, sap què? Amargós s’ho imagina: en va trobar una que volia viure amb ell. L’home no se sorprèn que el poeta ho hagi endevinat, ni que també endevini on la va conèixer: a la feina. Asseguda i tot, diu el veí, era tan alta com jo dret. Hi somiava nit i dia però no gosava proposar-li res. Que estigués fora del seu abast confirmava el seu pessimisme. Però finalment, diu Amargós, la dona va acceptar anar a sopar amb vostè, oi? Exacte!, diu l’home. Quan va entrar al restaurant amb aquell tros de dona al costat va notar les mirades d’enveja i d’incredulitat. Però això tampoc no el satisfeia, perquè estava convençut que la dona sortia amb ell per compassió, una compassió tan ben dissimulada que no la detectava ni ell, que vivia amatent al més mínim indici. Fins que, el tercer vespre que van sortir, va haver de reconèixer que no era per caritat que sortia amb ell. Eren feliços, i ell ho hauria estat del tot si no hagués succeït que, quan passejava de bracet amb ella, sempre maliciava que la gent se’n burlava. El que li sabia més greu no era que es burlessin d’ell sinó d’ella: se n’imaginava els comentaris: Com és possible que una dona així vagi amb un home com aquest? Però, de fet, no va poder descobrir mai ni mitja rialla. Fins que van decidir casar-se, van començar a buscar pis i en van trobar un de lliure en aquest edifici. D’entrada, aquí era la seva dona qui desentonava: era l’alta en un món de baixos que, de seguida, van començar a pressionar-lo: No seria millor que la teva dona fos una mica més baixa?, li deien. Ens passava com ara li passa a vostè, que ignora què s’hi cou de debò, com jo ho vaig ignorar fins al dia que, com que els mètodes encara eren rudimentaris, se’ls va quedar al quiròfan.

Amargós s’aixeca, obre la porta, empeny l’home (que se li agafa als faldons) i corre escales avall, fins al replà dels Gómez. Aleshores aixeca el cap i veu que aquell boig amb mania persecutòria treu encara el cap per la barana; però l’enretira tot seguit —i se sent com tanca la porta amb clau— quan Amargós truca a la porta dels Gómez, primer un cop i, al cap d’una estona, un altre. A la fi se sent remor de passes i, poc després, la porta s’obre. Vestit amb el batí blau brillant, el senyor Gómez contempla el poeta amb disgust. Al pis no hi ha ningú. Amargós li explica que la seva filla és a dalt, que s’ha quedat adormida a la butaca, que hi han pujat —ella i tres nens— per veure el pis, i que els nens ja han baixat i la Vanessa s’hi ha quedat adormida. El senyor Gómez el mira de través i li ensenya el rellotge: tres quarts de tres. A aquelles hores no es pot anar trucant pels pisos! L’han convidat a sopar, amb la millor bona fe, per mirar de llimar certes arestes que impedien que la relació de veïnatge fos fluida i, sense dir res, s’ha emportat la Vanessa al seu pis. Amargós es meravella que no quedi cap dels veïns que una estona abans ocupaven el menjador, el passadís i les habitacions de la casa. Tots han marxat, de cop i volta? La senyora Gómez l’observa des del passadís. Amargós la saluda. La dona li diu que la Vanessa ha arribat no fa gaire i s’ha tancat a l’habitació sense dir-los res. Com que Amargós tampoc no diu res, el senyor Gómez li allarga 1 abric, la bufanda i la gorra i li anuncia que els deu una explicació. Mentre es posa l’abric i la gorra, Amargós sent un bram de nen petit, que es va repetint mentre puja les escales. A casa, quan es treu l’abric, a la butxaca hi descobreix un sobre. Dins hi ha una còpia de la factura dels paletes i una nota a mà que diu que l’hi fan arribar per si n’ha perdut l’original.

En un calaix de l’escriptori Amargós hi guarda fulls impresos només per una cara, arreplegats de manuscrits, de dossiers o de propaganda, en els quals fa sempre les primeres redaccions. No pas per superstició, diu per avançar-se a una possible pregunta de la Carlota, sinó perquè fer servir papers utilitzats l’ajuda a escriure sense la tensió del full en blanc. En els altres calaixos —els obre per mostrar-li l’interior— hi guarda carpetes amb articles d’altres escriptors que en algun moment li han interessat i que el pas del temps ha tornat grocs. En dues carpetes de cartró negre, més gruixudes que les altres, hi guarda anotacions sobre els dos únics escriptors que en un temps havia admirat i que, ara que ja no n’admira cap, com a mínim no el fastiguegen: Brell, l’autor d’Ennuegat a Addaia i Palmeres i xiprers, i Borrell, l’autor de La cartera. Els defensa no sols perquè és just reivindicar-los sinó perquè, defensant-los, defensa una estètica de la qual se sent la culminació. Per això, encara que amb el pas del temps n’hagi anat veient les esquerdes, a ells no els pot arrasar com a tots els altres, perquè si els arrasa s’arrasa a ell mateix i el seu somni.

La Carlota obre la bossa, en treu la carta i l’hi allarga. La remet una organització catòlica d’ajut al tercer món. Amargós la llegeix pel damunt, com si li interessés, i en acabat la torna a ficar dins del sobre. Diu la Carlota: El primer dia que va arribar el nou inquilí li vaig dir que si rebia res a nom teu no ho tornés al carter, que m’ho donés a mi i jo t’ho passaria. A Amargós el complau que, de cop, el tutegi. Li pregunta com és aquest inquilí que ara ocupa el seu antic pis: vol saber si hi ha fet obres, si l’ha pintat, com són els nous quadros, els nous mobles, la nova vida que s’hi fa. Ha pintat les parets d’un groc pàl·lid, diu la Carlota; m’ha dit que els prestatges que té a la sala són els que tu ja hi tenies. En canvi, els del passadís els ha tret tots. Amargós se’n sent dolgut: la Carlota i ell van viure a la mateixa escala durant dos anys i fins als últims dies no van intercanviar les primeres paraules. En canvi, aquell individu fa quatre dies que hi és i ella ja hi ha pujat, i ja sap com té la casa. Entén aleshores que, a la Carlota, si alguna cosa l’encurioseix d’ell —que la fascini, com en algun moment ha somiat, és del tot fora de lloc—, deu ser que faci vint minuts que és a casa d’ell i encara no se li hagi llançat al damunt. Segur que, de seguida que la coneixen, tots els altres homes intenten, amb argúcies de casanova, trobar-se sols amb ella. El mateix nou inquilí, per exemple, amb quina excusa ha aconseguit que el visités? Dient-li que ha arribat una carta per Amargós? I l’ha visitat, perquè sap que les parets són d’un groc pàl·lid i que li ha explicat que no ha tocat els prestatges de la sala i sí els del passadís. Amargós la tracta amb tant de respecte que ha passat aquells últims dies dubtant fins i tot si telefonar-li; en canvi, els altres…

De vegades és la Carlota qui li proposa dinar plegats per, després, adonar-se que no pot, per tal o tal altra cosa. De vegades és ell, d’una embranzida, qui l’agafa per les espatlles. De vegades la besa apassionadament, de vegades no s’hi atreveix. De vegades l’abraça i ella rebutja l’abraçada. De vegades no l’abraça i és ella qui l’agafa per les solapes i l’acosta fins a mossegar-li els llavis amb aquestes dents perfectes. Posem que avui, finalment, dinen junts en un restaurant amb poca llum i una espelma verda a la taula. De què parlen? La Carlota, de no gaire res. És el florero que escolta com Amargós li recita l’esborrany de discurs: Majestats, senyores i senyors, seré breu: agraeixo profundament, i tanmateix amb por, que m’hagin confiat l’oportunitat de parlar avui davant de tots vostès; intentaré ser breu i no desaprofitar en circumloquis inútils aquests minuts que la tradició atorga… És una xerrera monòtona, que no deixa cap esquerda per on la Carlota pugui infiltrar un comentari; de fet, al poeta tant li és que la Carlota no hi tingui res a dir. Que ha de fer l’hipòcrita, ara? Què li importa a ell, aquella dona irreal? El meravella que li faci cas però, d’altra banda, com no ha de fer-n’hi si és ell qui la imagina com vol? Escoltant-lo embadalit, per exemple, mentre tornen cap a casa i, sota la marquesina de la parada d’autobusos veuen el nen de l’acordió; tot i que altres vegades, quan recrea aquest fragment el nen no hi és. Posem també que Amargós intueix la silueta de la Vanessa rere les cortines del seu balcó, gira el cap perquè no vol que el vegi amb la Carlota, entra a l’escala i, al tauler d’avisos, troba una nota que convoca a una reunió de la comunitat de veïns, per parlar de les actituds intransigents d’alguns llogaters. L’escala està en silenci. La porta de ca la portera, tancada. L’observa algú, d’amagat? Ensenya la nota a la Carlota, li explica com li sap de greu tot aquest malestar entre ell i els veïns, perquè ho ha abocat tot en aquell pis, que és el pis definitiu, la casa on madurarà, com a persona i com a escriptor, i quan acaba de dir-ho —Sé que aquest és el pis on maduraré, com a persona i com a escriptor— la cara de la Carlota és ben a prop de la seva. Amb tota la vergonya del món, però sense cap esforç, hi acosta els llavis fins a fer-li un petó… a la galta. Immediatament pensa en les conseqüències: ha estat un error!, a la Carlota se li farà evident que ell també és com els altres, però així com —n’està segur— als altres la Carlota els ho permet perquè no n’espera res més, a ell no l’hi permetrà mai perquè no és el que en pressuposa. La franquesa que ha anat naixent entre tots dos durant el dinar l’ha induït a interpretar erròniament aquests pocs centímetres de distància entre els llavis de l’un i de l’altre. Però, contràriament al que ell pensa, la Carlota ni s’ha immutat pel petó. Amb la mirada serena contempla una foto emmarcada que hi ha a la paret i on un Amargós de trenta anys rep un premi de poesia, prestigiós a l’època però ja inexistent. Du americana i un d’aquells jerseis de coll alt que es portaven aleshores. La Carlota passa el dit per damunt del vidre de la foto, com si n’acariciés les cares. Amargós no suporta ignorar si s’ha equivocat fent-li un petó i agafa les mans de la dona entre les seves, per disculpar-se’n. No es tornarà a repetir, li assegura. La Carlota li diu que no cal que es disculpi. Però ell hi insisteix, un cop i un altre: no tornarà a passar mai més, de debò. La Carlota mira el rellotge i Amargós, veient que deu estar considerant la conveniència d’anar-se’n, l’agafa pels canells. Li diu: No voldria que malinterpretessis les meves intencions. Promet-me que em trucaràs, i no cal que sigui per portar-me una altra carta. Entesos, diu ella, però, sisplau, deixa’m anar; m’estàs fent mal. Amargós obre la mà i la dona es frega els canells.

Aquella mateixa tarda Amargós és a la dutxa, calculant quin serà el millor dia per trucar-li i quedar una altra vegada. Però no a dinar, sinó a sopar. Fins i tot el boig amb mania persecutòria del quart primera aconsegueix que la dona que li agrada accepti sopar amb ell i se n’enamori. Però el poeta no pot evitar la por. ¿I surten a sopar i allò que en principi podria haver estat un veure’s de tant en tant acaba convertint-se en un veure’s sovint i la dona se li enganxa massa? I si la dona se n’enamora tant que s’obsedeix i aquesta obsessió li treu al poeta la llibertat creativa? Haver-se lliurat en cos i ànima a la poesia li ha fet postergar sempre les possibilitats amoroses. De jove pensava que la vida seria eterna i que ja hi hauria temps, més endavant, per vel·leïtats. Però han anat passant els anys, i l’austeritat i la dedicació que cada cop més li exigeix l’obra fa que allò que en principi havia estat un ajornament hagi acabat per convertir-se en una postergació perpètua. Ha après a viure sol, a controlar les pulsions lúbriques i a evitar les situacions que poden fer que aquest control falli. I, si de jove es lliurava a una certa creativitat a l’hora de l’autosatisfacció, ara, per no perdre temps fantasiejant ho ha anat convertint en un acte merament profilàctic, talment com Kant, un acte pel qual ni tan sols no li cal excitar-se prèviament. El lloc triat és sempre la dutxa. Així, la profilaxi i la higiene són totals: el mateix desguàs que s’endú la ronya s’endú el desig, cada cop menys espès. I vet aquí que, mentre està submergit en aquestes cabòries, de l’estufa elèctrica que penja sobre la porta del bany —una estufa allargada, que ocupa gairebé tota l’amplada del marc— en salta una espurna crepitant i el to ataronjat de la reactància s’apaga lentament. Amargós s’esvera, s’eixuga sense haver-se tret del tot el sabó, es vesteix a corre-cuita intenta deduir, per la simple observació, si és possible reparar l’estufa. Però la simple observació, i a tanta distància, no li aclareix res. S’enfila en una cadira. Detecta un fil trencat, un dels dos fils del cable que entra en l’interruptor. Desconnecta l’electricitat, talla el cable sospitós, en pela un tros i torna a muntar l’endoll. Quan connecta l’electricitat per comprovar si ara funciona, l’estufa torna a petar i, de retruc, se’n va la llum de tot el pis. Mentre investiga si s’ha disparat el diferencial, al replà sent passes ràpides i, tot seguit, dos trucs a la porta. Amargós obre: és el senyor Gómez, amb una lot a la mà: Que ha tocat res? Rere seu, amb una escala sota el braç, un lampista que Amargós ja no gosa definir com a baix perquè, si fa o no fa, tots tenen la mateixa estatura. Somrient, el lampista el saluda amb un moviment de cap, comprova l’estufa, en canvia no sols l’endoll sinó diverses peces que Amargós no aconsegueix definir, obre la caixa dels comptadors, s’hi està una estona amb el tornavís, collant aquí i descollant allà. Després treu una altra peça, més grossa que les altres, l’observa de ben a prop i la llença a terra. En treu una altra, l’observa igualment de prop i també la llença a terra. Després torna a lloc l’interruptor del diferencial i dóna la llum, que s’encén a tota la casa, i també a l’escala, des d’on l’observa el senyor Gómez, que apaga la lot, sospira profundament, fa mitja volta i se’n va. El lampista repassa l’estat del cable, fins al menjador, i li aconsella que per anar bé canviï tota la instal·lació elèctrica. Llàstima que hagi pintat. Hauria hagut de canviar la instal·lació abans de pintar. El mira somrient. M’han contat que és poeta, diu. Si és poeta deu tenir moltes amigues: els poetes sempre tenen amigues i amants, i una vida tremenda. Podríem quedar, li diu, i sortir plegats amb un parell d’aquestes amigues. Mentre li fa l’ullet insistentment, amb el colze esquerre li clava copets de complicitat al braç. Com que Amargós el contempla impertèrrit, el lampista el deixa per inútil i redacta la factura en un bloc petit i amb una lletra minúscula. Amargós repassa la suma, doblega el paper i paga. El lampista es fica els diners a la butxaca i li diu: Com a mínim, jo he cobrat, cosa que no tots poden dir; i li torna a clavar cops de colze que volen ser de gran complicitat.

Se’n va, però no triga gaires dies a tornar-hi. Després de l’estufa del bany, és l’extractor de fums de la cuina i, en acabat, tots els endolls on es connecta més d’un electrodomèstic: un rere l’altre es cremen en una traca d’espurnes. I, després, la banyera. Amb la banyera tot són complicacions: l’aixeta de l’aigua calenta, l’aixeta de la freda, el tub de la dutxa i el polvoritzador. Tot s’espatlla. Hi ve tan sovint, el lampista, que també hi és la següent vegada que la Carlota visita Amargós. Avui, el que s’ha espatllat és el radiador del dormitori. Mentre el lampista el repara, Amargós i la Carlota són al sofà, parlant d’això i d’allò. Avui s’ha atrevit a explicar-li que és candidat al premi Nobel de literatura. La Carlota no en tenia ni idea, i està fascinada. Després el poeta li fa escoltar una de les simfonies de Fréchette, que tant li agraden i tan difícils són de trobar. Llàstima que en el pianissimo se senti el feinejar del lampista al dormitori: els cops de martell, l’eco de la canonada de la calefacció, les claus angleses que cauen a terra. Amargós explica a la Carlota que el seu pare i el seu avi havien estat poetes, circumstancials potser, però poetes al capdavall: l’avi havia guanyat l’englantina d’or en uns jocs florals. Esclar que, per ells, la poesia era un divertiment i prou. Creativament lligats de mans per les seves obligacions empresarials, tant per l’un com per l’altre la poesia no havia estat més que un alliberament dominical. Potser per això, cap dels dos no havia estat més que un poeta menor, epígon —en cada cas— del gran poeta de l’època. Es per això que ell va decidir deslliurar-se d’aquestes càrregues i ser el que cap dels dos no va ser: poeta a plena dedicació. Va vendre els negocis de manera que li proporcionessin una renda mensual que li permetés viure amb discreció però sense haver-se de preocupar de res que no fos escriure. Aquí, Amargós calla, sorprès que del dormitori ja no n’arribi cap soroll. I aleshores el lampista irromp a la sala, anuncia que la feina ja està enllestida, veu la Carlota, s’eixuga la mà en els pantalons, va cap a ella, es presenta i li diu que Amargós és un mentider perquè, sempre que ell li pregunta si té amigues, fa l’orni. Amargós es mor de vergonya. La Carlota observa encuriosida com el lampista gesticula, es passa la mà pels cabells, la mira de gairell, xerra pels descosits. I encara que no digui més que banalitats, ella somriu i, un cop, riu. De tant en tant, el lampista deixa de xerrar i la contempla embadalit per, tot seguit, tornar a abocar el doll de paraules. Amargós observa el procés com qui contempla els animals del zoo; al cap d’uns minuts s’aixeca, se’n va i ni la Carlota ni el lampista se n’adonen.

Amargós comprova que el radiador està ben reparat i, quan torna a la sala, el lampista ja ha canviat de lloc. Ara seu al costat de la Carlota, i ni un instant deixa de parlar. Ni s’han adonat que fa una estona Amargós ha sortit, ni, ara, que ja ha tornat.

Amargós s’ha equivocat, considerant-la una dona especial. És trivial i no mereix ni un dels minuts que perd pensant en ella, ni el neguit que li provoca saber que aviat estarà en braços del lampista. Ja se’ls imagina, en el llit d’un hotel per hores, barat i no prou ventilat. La Carlota deu haver anat més d’un cop a hotels d’aquesta mena, hi deu anar amb tots els homes als quals concedeix el que no li concedeix a ell. Els veu clarament: el lampista fent broma dels miralls abatibles i dels llums vermells, i la Carlota al llit, rient i eixarrancada. És tan evident que tot això succeirà de seguida que, encara que ara siguin davant seu, mantenint encara les formes i mig metre de distància prudent, el poeta no troba motius per reprimir l’impuls de convidar-los a anar-se’n. Per què ha obert el cor a aquella dona? Per què ha hagut d’explicar-li tot allò del premi i del seu pare i del seu avi, intimitats que no explica mai a ningú? Els repeteix que se’n vagin. La Carlota el mira sorpresa. El lampista no s’ho fa repetir un segon cop. Ja és a la porta, amb un somriure d’orella a orella i la jaqueta de la Carlota a punt perquè s’hi giri i col·loqui a les mànigues els braços lascius.

Amargós no en vol saber res quan, dies després, la Carlota li truca. Tampoc no cedeix a la temptació un altre dia que ella mig li insinua la possibilitat de quedar. El poeta al·lega feina, molta feina. Setmanes més tard, la Carlota truca una altra vegada i Amargós repeteix l’excusa. Després ja no torna a trucar. Molt millor. Havent tallat la relació en aquella fase inicial, Amargós s’ha estalviat un munt de maldecaps; tot i que de vegades hi pensa, no tant en ella com en les dones que ha conegut al llarg de la vida i en com, per un motiu o altre, no ha cristal·litzat mai res. Però tot això són cabòries que no duen enlloc, i si de debò vol ordenar la seva vida ha de tornar a fixar-se uns horaris estrictes, com quan vivia a l’altre pis. S’hi posa de seguida. D’entrada, repassarà els poetes de referència, els que li permeten resituar-se en la cadena infinita que arrenca dels primers bards. Aplicat a la feina de dominar la voluntat, deixa de baixar a la bústia tres cops el dia. Si no hi ha mai res, per què perdre el temps baixant-hi? Sovint, a les escales es troba la Vanessa, que el mira amb ulls densos. És casual que es trobin tantes vegades? Si cal, per no trobar-la, encara sortirà menys. No sortir de casa més que per l’imprescindible fa que s’adoni de la diversitat de sorolls que se senten en aquell pis, a qualsevol hora del dia. El soroll dels nens del pis de dalt, amunt i avall quan es lleven per anar a escola; i al vespre, sempre a la mateixa hora, un soroll com de bales o boles que cauen a terra. Els vells del costat discuteixen sempre a mig matí. També hi ha els vàters: en l’hora que va de les set a les vuit del matí es buiden constantment cisternes: a dalt i als costats, una rere l’altra. Eixams de veïns orinen i defequen cada dia a la mateixa hora, asseguts al vàter i amb els pantalons dels pijames simultàniament abaixats. I, els dissabtes i els diumenges al matí, quan les cisternes es buiden més espaiadament, apareixen els trepants dels entusiastes del bricolatge. No sortir de casa més que per l’imprescindible fa que s’interessi també pels costums dels veïns, per les hores a les quals entren i surten dels pisos. També els observa per l’espiera: deformats per la lent, són peixos que, cada cop que passen per davant de la seva porta, hi claven un cop d’ull, i l’ull amb què el miren sense veure’l és gran i de peix. Perquè no el sentin, Amargós aguanta la respiració, però està convençut que, tot i el silenci, saben que és rere la porta. Es així, espiant qui puja i baixa de l’escala, que un migdia veu baixar la veïna del sisè tercera i, si abans era alta com ell, ara és baixa com el marit, que l’acompanya de bracet. Què n’ha de concloure? Res, no n’ha de concloure; no hi ha de pensar, se n’ha de mantenir a part. Per això, per no trobar-se ningú per l’escala, pren el costum de no sortir més que de nit, quan a través de les parets sent el soroll de les culleres contra els plats i calcula que, si estan tots entaulats, no els trobarà per l’escala. De vegades, mentre s’esmuny cap a la primera travessia, li sembla veure la Vanessa a la finestra. Tant li és que l’espiï. Confegeix una llista d’establiments que tanquen tard, incloent-hi els colmados magribins, asiàtics i dominicans, que obren vint-i-quatre hores el dia. Mantenir el costum de comprar el diari on aquell dia surt el suplement cultural li és més difícil al vespre, perquè sovint, quan arriba al quiosc, el diari que busca ja s’ha exhaurit. Per solucionar-ho pacta amb el quiosquer que li guardi els diaris que, segons el dia, li interessen. El quiosquer és un home de cabells blancs, alt i prim, amb ulleres com culs d’ampolla. Perquè cada dia li guardi el periòdic on aquell dia surt suplement cultural, Amargós li prepara una fitxa de cartró amb una columna on hi ha indicat, al costat de cada dia de la setmana, el nom del periòdic que aquell dia li ha de guardar. Li paga per endavant, de manera que l’hi pugui reservar sense por que, després, no passi a recollir-lo i hagi perdut la venda. Però Amargós s’adona que, cada vegada que li demana l’exemplar, el quiosquer li assenyala la pila, baixa ja a aquelles hores. El poeta li diu: Que no em dóna el diari que em guarda? El quiosquer fa un gest amb la mà: És igual, ja ho arreglaré més tard. Potser espera que a la pila quedin només un o dos exemplars per, aleshores, guardar-l’hi, però i si un dia la pila s’acaba abans que se n’hagi recordat? Amargós comença a sospitar que de fet no l’hi guarda, i confirma la sospita un vespre que passa el que ha temut des de fa temps: hi va i no hi veu la pila que li interessa: el diari que aquell dia treu suplement cultural s’ha exhaurit. Amargós demana el seu exemplar, el quiosquer li diu que s’han acabat i Amargós s’inquieta: Com vol dir, que s’han acabat?, vam quedar que me’l guardava! I el quiosquer li diu: És que avui s’han acabat. Doncs precisament per això li demanava que me’l guardés, li diu Amargós; i per això l’hi pagava per endavant: per assegurar-me que, si mai s’acabaven, tindria el meu exemplar, pagat per endavant, i si avui resulta que s’han acabat i no en té cap per mi és que de fet no me’l guardava! El quiosquer s’arronsa d’espatlles: És que cada dia vol un diari diferent, vostè, i així és molt difícil saber quin guardar-li. Però, precisament, perquè sabés quin guardar-me cada dia, li vaig deixar una fitxa amb els dies de la setmana escrits i, al costat de cada dia, el diari corresponent. Amargós decideix que la solució és modificar els horaris: per comptes d’esperar que acabi el dia, endarrerirà unes hores la sortida de casa i es llevarà extremament d’hora: sortirà de casa a les tres o les quatre de la matinada, anirà al colmado, comprarà el que hagi de comprar, anirà al quiosc, s’endurà el diari acabat d’arribar i, tot seguit, se’n tornarà a casa i s’hi tancarà durant tot el dia, fins a la matinada següent. Però resulta que els diaris no arriben al quiosc tots a la mateixa hora: n’hi ha que a les tres ja hi són, mentre que d’altres no arriben fins a les sis o les set, i això si, per algun problema, no s’endarrereixen fins a les nou. Per culpa d’aquesta variabilitat horària, de vegades Amargós torna a casa i es troba que els veïns més matiners el veuen arribar, així que no satisfà del tot les intencions de fer-se invisible. A més, dorm de dia i, de dia, el timbre sona sovint, i entre que es desperta, es lleva i va a obrir, quan arriba a la porta ja no hi ha ningú. Al principi pensa que és culpa seva, que triga massa a despertar-se i, quan hi arriba, qui truca ja se n’ha anat, però després, algun matí que no aconsegueix adormir-se, comprova que sovint passa que algú truca, ell salta del llit com un llamp i quan arriba a la porta ja no hi ha ningú, tot i que han passat dos segons escassos des que el timbre ha sonat. Suposa, doncs, que s’ha convertit en una broma habitual això de trucar-li a la porta a qualsevol hora; potser són nens, però no necessàriament: pot també ser que els veïns adults hagin calculat que dorm de dia i, per amargar-li la vida, es dediquin a trucar cada cop que passen pel davant. Pensa a instal·lar un interruptor que li permeti desconnectar el timbre mentre dorm, però, per no haver de tenir tractes amb el lampista (i sense ganes a aquestes altures de buscar-ne cap altre), opta per desconnectar-ne un dels cables: tant li és que el timbre no soni mai més: no li fa cap falta. Dorm aleshores amb la tranquil·litat que no el despertaran, i en general és així, menys un migdia que el desperten sense necessitat de timbre: tot d’un plegat hi ha un desfici de xiscles i corredisses amunt i avall de l’escala, un escàndol tal que —ara mirant per l’espiera, adés parant l’orella a la porta— Amargós entén el motiu del rebombori: han trobat el cadàver del veí amb mania persecutòria, el del quart primera, mort de fa uns dies; la policia ha hagut de tirar la porta del pis a terra.

Això és un dimarts; el dimecres i el dijous no passa res digne d’esment i, el divendres, a quarts de quatre de la matinada Amargós torna cap a casa amb el diari sota l’aixella i una bossa del supermercat a la mà. Com sempre, obre la porta de l’escala fent el mínim soroll, perquè no el senti ni el veí amb el son més prim. Sota la porta de la guarderia es marca una ratlla de llum; potser són els que s’encarreguen de netejar-la, però cap altre dia no hi ha vist llum a aquestes deshores i, si es tracta d’un servei rutinari, per força han de ser rutinaris els horaris. Hi para l’orella. Se sent que parlen però no s’entén què diuen. Amargós enretira l’orella de la porta perquè, en algun replà, una altra porta es tanca de cop: el poeta s’amaga sota la volta que fa l’escala en aquell últim tram, veu que la veïna del sisè tercera baixa les escales —en efecte, ja té la mateixa estatura que els altres— i obre la porta de la guarderia. Aquella dona no té fills, i aquest fet tira per terra la possibilitat inversemblant que tot allò sigui una reunió de pares convocada d’urgència a una hora intempestiva. Des d’on és, a Amorós les veus li arriben distorsionades i per això puja uns quants graons, fins que, pel rectangle de vidre abatible que hi ha damunt de la porta, pot observar part de l’interior. Tots seuen en cadiretes —blaves, grogues, vermelles, verdes—, a les parets hi ha dibuixos de cases amb xemeneies fumejants, sols riallers i ocells deformes, i tots escolten un jove (baix, de camisa blanca i corbata negra) que explica que l’home que va fer que el món sigui un lloc civilitzat feia, a tot estirar, metre i mig d’alçada: aquestes eren les dimensions de l’homo sapiens quan va aparèixer. Tot i que amb el pas dels segles l’alçada ha anat degenerant, les portes de les cases antigues demostren encara ara quina ha estat la mida de l’home. La humanitat podria tenir un futur esplèndid —diu— i la qualitat de vida podria millorar si saturés aquest creixement incontrolat. En aquestes últimes dècades, l’alçada mitjana de la població ha passat de metre cinquanta a més de metre vuitanta, i continua augmentant a un ritme creixent: que avui la joventut faci més de metre vuitanta de mitjana és una aberració: com més alta és una persona, més risc hi ha que les cèl·lules s’alterin i aparegui el càncer, per exemple: perquè, mentre un home de metre cinquanta d’alçada i seixanta quilos de pes té seixanta bilions de cèl·lules, un home de metre vuitanta i vuitanta-sis quilos de pes en té cent bilions. D’estar tanta estona en la mateixa posició, inclinat per veure què diu aquell jove, a Amargós li fa mal l’esquena. I és quan canvia de posició que veu la Vanessa en un racó de la sala que fins aleshores li havia quedat amagat. Està asseguda en una d’aquelles cadiretes minúscules i té a la mà un llibre. De tant en tant, quan l’orador fa una pausa per beure aigua, la Vanessa l’obre, el fulleja, en llegeix un fragment. Amargós el reconeix: és un llibre seu: el seu recull de narracions poètiques! N’identifica la coberta: blanca, amb els tres homes amb gorra i camisa de ratlles, les lletres negres i els filets verds. S’emociona. Es la primera vegada a la vida que descobreix algú llegint un llibre seu i els ulls se li entelen amb una aigua netíssima.

He dit al principi que seria breu i, com que no ho he estat prou, acceleraré. De cop (a peu dret al mig de l’escala, mentre observa la Vanessa amb el seu llibre, envoltada per la resta de veïns asseguts en cadiretes), tot plegat —aquella reunió a la guarderia, aquella gent, aquella casa…— fa sentit: són peces que encaixen. Encaixen a la perfecció i, si s’hi fixa sense prejudicis, basteixen una mena de benestar. Que feliç que seria només que deixés d’encegar-se. Si bé es mira, anar sempre contra corrent no és encaparrar-se? Deu ser agradable notar que, només que facis un gest de bona voluntat, els altres t’acullen amb els braços oberts. Comença a pujar cap a casa, decidit a canviar, a mostrar d’ara endavant la més bona de les bones voluntats. Des de fa temps s’ha anat adonant que, per culpa d’obcecar-se a entendre les coses al peu de la lletra, al llarg de la vida s’ha sentit sempre fora dels grups. Se sentia estafat, ja de petit, quan li deien que hi havia unes coses que s’havien de fer i unes altres que no, i ell era tan bon minyó que sempre feia el que s’havia de fer; però, encara que en teoria hauria d’haver-se sentit feliç perquè fins i tot li venia de gust fer-ho, després resultava que tampoc no hi trobava del tot la felicitat perquè es perdia la de tots els altres nens, que se saltaven la disciplina, ningú no els en deia res i eren tant o més feliços que ell. Ningú no feia cas de les normes, tret d’ell, que, per mantenir-s’hi fidel, si no volia ser objecte de burla per part dels altres nens, es veia obligat a apartar-se’n. Tothom menys ell comprenia tàcitament que una cosa era el que es deia que s’havia de fer i una altra de diferent el que de debò es feia. Que els grans se’n reien amb ulls entre la pietat i la burla era evident —els ho podia llegir a la mirada—, però el que deien amb la boca era diferent; deien: Es molt bon minyó, creu molt. Aquesta mateixa sensació se li ha anat repetint al llarg de la vida, aplicada a cada un dels diversos estadis d’interessos amb què s’ha anat trobant, i cada cop que mira enrere, a un estadi ja superat, veu que una cosa és el que es diu que s’ha de fer i una altra el que realment la gent fa, com si tothom tret d’ell sabés distingir entre una cosa i l’altra, les compaginés sense cap problema i disfrutés del goig que ofereix la falta de rigor. Aquesta certesa li ha arribat sempre massa tard, quan ja ha superat l’estadi en qüestió i es troba ja en el següent, que encara no domina i en el qual, indefectiblement, també descobrirà un dia que s’ha estafat sent rigorós. La sensació que tothom menys ell sap com funciona de debò el món l’ha acompanyat sempre: de jove tothom sabia, en cada ocasió, com comportar-se amb els amics, amb les dones o en les festes, fins a quin punt s’havien de seguir les regles i quines eren les que es poden ignorar sense cap problema. Per què viu ara amb tant de recel, per exemple? Perquè li volen fer abaixar la pica? Tan importants són uns centímetres de més o de menys? Se’n malfia perquè són tots més baixos? I, en canvi, si fa memòria de les biografies d’escriptors que devorava d’adolescent, el seu admirat Voltaire feia metre seixanta d’alçada. I Honoré de Balzac, tres centímetres menys: metre cinquanta-set. Sempre ho havia considerat senyal de segles pretèrits». Per què no considerar-ho l’estigma del geni? Picasso, Mary Pickford, Sade, Max Linder, Mahler… Tots eren baixos. I el poeta John Keats feia, exactament, metre cinquanta-quatre.

S’adorm amb la imatge de la Vanessa llegint el seu llibre. Quan el desperta la insistència d’uns trucs a la porta, el sol és dalt de tot. Amargós es lleva, obre, s’hi troba dos homes amb jerseis amb cremallera, rabassuts i amb ulleres gruixudes: un d’ells li ensenya una factura i Amargós no és a temps de reconeixe’ls perquè el primer cop de puny és immediat, tot i que no és fins al segon, instants després, que se’n sent, just quan perd un moment la visió, que mig recupera ja a terra, incapaç de comptar les puntades de peu que rep i que intenta aturar encongint les cames i amagant el cap entre els braços.

Es desperta al cap de dies. A l’esquerra hi ha una porta; a la dreta, una finestra ampla amb persianes venecianes que deixen veure ratlles de l’exterior. Més enllà hi ha la nit o el vespre, una claror de fanals; només l’esforç d’intentar decidir quin moment del dia és, fa que torni a tancar els ulls immediatament. Quan els torna a obrir, a la paret de l’esquerra hi ha tires de sol i la porta està tancada, com quan ha obert els ulls l’altre cop. Ara els gira cap a la dreta; per les escletxes de la persiana bull una claror de coure que l’obliga a abaixar les parpelles. El tercer cop que les obre han passat hores i la Vanessa és al seu costat: li agafa la mà i li explica que el van trobar estès al rebedor. No han sabut trobar cap familiar seu i per això l’han cuidat ells: ells són ella i els seus pares, les veus dels quals, en efecte, ha sentit en algun moment d’aquest llarg somni. Ha sentit la veu del senyor Gómez, la de la senyora Gómez, la de la Vanessa i altres veus indeterminades que fluctuen entre l’aroma de les flors: durant el dia, a la taula que hi ha a tocar de la finestra sempre hi ha un ram que al vespre desapareix. Els Gómez li fan companyia, s’estan hores al seu costat i, quan un matí Amargós demana un llibre per llegir, a la tarda l’hi porten, i a partir d’aquest moment cada dia demana llibres, papers per escriure i diaris: sempre, el diari que aquell dia porta suplement cultural. A la primera plana d’un dels diaris, una tarda hi veu la foto d’un escriptor txetxè al qual acaben de concedir el premi Nobel: és un vell seriós, amb ulls de dimoni i una barba curta i austera. Un txetxè! Amargós està convençut que, un cop més, els criteris polítics han degut passar per damunt de l’obra estrictament literària, i l’hi explica a la Vanessa, que posa la mà damunt de la d’ell, per calmar-lo, i vet aquí que el calma de debò, fins a tal punt que Amargós decideix que potser aquell txetxè té tots els mèrits per haver-se endut el premi i és indigne que el prejutgi i que imagini mitges rialles mesquines en les cares dels membres del jurat reunits al restaurant aquell de la cosa daurada.

Molts dies després li donen finalment permís per aixecar-se: Una estoneta i prou, diu la metgessa amb una falsa simpatia que en una altra època Amargós hauria considerat repugnant. Amb l’ajut dels infermers alça el tors, gira el cos cap al costat esquerre del llit i, quan posa els peus a terra, veu que tot el que l’envolta és més amunt d’on hauria de ser. A peu dret, la cosa és encara més evident: és més amunt l’interruptor de la llum, més amunt el pany de la porta. Camina per l’habitació intentant no fer cap gest de sorpresa; sobretot que no descobreixin que se n’ha adonat! Al cap d’una estona es fica de nou al llit, fa com si dormís i, com que els infermers triguen a anar-se’n, Amargós es neguiteja i, com més es neguiteja, més li costa simular que dorm, fins que a la fi sent que la porta es tanca. Obre un ull —no hi ha ningú—, es lleva del llit i, a la claror del llum de la tauleta, marca amb l’ungla, al marc de la porta, el límit del cap. Com que no té cap cinta mètrica, apama la distància fins al terra: més de sis pams; però quant fa el seu pam: vint centímetres? Es mira les mans, els braços i les cames: no hi ha senyal de cap mena, cap cicatriu, cap rastre de sutures. On són els trossos d’ell que falten? Quant més baix és ara? Necessita saber exactament quants centímetres menys li fa el cos i, com més dies passen sense saber-ho, més es neguiteja, però, sempre, n’hi ha prou que la Vanessa li posi la mà al damunt perquè es tranquil·litzi. Una tarda, el visita amb una nena en braços. No sabia que tinguessis cap filla, diu Amargós. I esclar que no, diu la Vanessa, no n’havies de fer res, encara. El dia que finalment el porten a casa, espera que el deixin sol i aleshores corre cap a la cinta mètrica que guarda a la caixa de les eines, marca la seva alçada a la paret i amida la distància fins a terra: metre quaranta-set. Abans de deixar la cinta mètrica a lloc comprova que, a la cuina i al bany, les piques són a vuitanta-cinc centímetres de terra. Era d’esperar. Les han canviades totes i ho agraeix, perquè, ara, a un metre li resultarien incòmodes. Es dutxa i es posa el seu pijama blau, de cotó, gastat i agradable al tacte. No li ve ni mica gran; observa les costures per detectar per on l’han escurçat, però no hi ha, enlloc, cap senyal de retallada. Una per una s’emprova les camises —la camisa verda de cotó, la camisa negra, la camisa blanca, la camisa blau cel de popelín, la camisa grisa— i totes li van bé; i aquells pantalons beix amb un petit sargit a la volta del carnal dret, duen ara el mateix petit sargit a la volta del carnal dret, i no li vénen gens grans.

Són, en efecte, una família. No sabria dir si gran o no, però té una dona que l’estima i una filla ja feta, cosa que li permet no haver de passar pel tràngol del tracte carnal: si ha aconseguit estalviar-se’l al llarg de la vida seria estúpid haver-hi de passar ara. Es-clar que li agrada veure com la Vanessa es despulla,

I acariciar-li els pits com aquella primera nit que es va adormir a la butaca. Però no vol, no necesita per res, l’acte animal, que acobla els participants en posicions ridícules. En té prou d’acariciar-la i contemplar la nena al bressol, dormint, rient, plorant amb xiscles com brams, una nena d’ulls exagerats, que li recorden els dels actors del cine mut. Amargós observa com la criatura mou els braços, com li cau el zingzing i no encerta a arreplegar-lo; no és res genèticament seu i, en canvi, quan gateja pateix per si el terra és massa fred i s’encostipa o per si és massa brut i enxampa cap dels bilions de virus que habiten a cada rajola. Pateix perquè no es clavi la cullera a l’ull si, tot menjant les farinetes, per comptes de la boca encerta la còrnia. Pateix per si, quan més endavant deixi el bressol, una nit la protecció del llit no quedi prou ajustada, cedeixi i la nena caigui a terra. Pateix per si del desguàs de la banyera surt cap bèstia que s’hi hagi anat enfilant, centímetre a centímetre, des del clavegueram i les profunditats de la terra. Pateix per si a la vida no trobarà mai ningú que l’estimi i haurà de viure sempre sola, però també pateix per si troba algú que, sota una façana de bondat, amagui una entranya malvada. Dubta si també a la nena l’hauran d’escurçar. Tenint en compte que la Vanessa és de natural baixa, tot depèn de qui en sigui el pare biològic, i dir-ho d’aquesta manera el sobta, perquè és un assumpte sobre el qual ha decidit no preguntar mai res, perquè pateix també per si, algun dia, l’home torna i se la vol endur. Fins a tal punt s’hi obsedeix que, tot i el determini de no parlar-ne, una tarda Amargós agafa les mans de la Vanessa entre les seves i li diu que, encara que no n’ha de fer res —ho sap prou bé—, li ha de confessar que, entre els milers de coses per les quals pateix, pateix per si el pare torna i vol recuperar la filla. La Vanessa infla la cara en un somriure i li diu que pot estar ben segur que no tornarà mai, i l’hi diu amb tal convicció que Amargós entén que només dels morts se’n sap amb certesa el futur, i abraça la Vanessa amb força, a un pas de la felicitat.

De la qual només el separa una puntualització: no sempre ha estat com és ara, i ara no queda cap constància d’aquell abans. S’ha identificat amb l’alçada actual fins al punt de no poder-se imaginar de cap altra manera. Però, en el deliri dels somnis, de vegades la seva alçada anterior se li apareix per barallar-se amb l’actual, com si vingués a recordar-l’hi per por que, si deixa de repetir-s’ho, un dia oblidi que no sempre ha estat com ara és. De vegades es desperta i dubta si aquell passat en què feia metre vuitanta-un és part del somni, perquè, pel carrer, cada cop més gent té poc més o menys la mateixa estatura: exactament la mateixa ell que la Vanessa, que la té idèntica a la de son pare i sa mare, i la confitera, i la veïna del tercer segona i fins el quiosquer: quina sorpresa, per cert, el dia que va veure el quiosquer, fent si fa no fa la mateixa alçada que ell. Amargós mira l’àlbum de fotos i, a totes —de nen, de jove i d’adult— apareix amb l’alçada d’ara: les observa buscant-hi algun indici que demostri quina havia estat abans la seva alçada, però no n’hi ha. Amb la mateixa eficiència amb què han escurçat camises, americanes i pantalons, a cap foto no hi veu el retoc: l’esgrogueïment és uniforme: hi ha la mateixa intensitat a tot el cel que al trosset de cel que ocupava el seu cap quan el tenia trenta-quatre centímetres més amunt d’on el té ara. Als papers del servei militar hi passa una cosa semblant: on diu l’alçada hi apareix, clarament, 1,47, i aquí Amargós hi veu una incongruència, perquè, amb aquesta alçada, l’haurien considerat curt de talla i no l’haurien admès. Però quan va al govern militar per verificar-ho es troba que, per poca alçada, les lleis de l’època no excloïen ningú del servei. Els soldats que hi ha rere el taulell li asseguren que és impossible que cap llei militar hagués exclòs mai cap aspirant a recluta per un motiu discriminatori com aquell, i no entenen la seva insistència a dir el contrari. Fins les hemeroteques contradiuen el seu record: a la foto de Destino de quan va guanyar el seu primer premi de poesia se’l veu tal com ara, a la mateixa alçada que el guanyador de l’altre premi que concedien aquell vespre, el de novel·la, i recorda prou bé que, quan van pujar a l’escenari per recollir els guardons, durant un breu moment tots dos es van mirar somrients, i Amargós mirava el novel·lista des de força més amunt. El poeta decideix fer un últim intent: a mig matí anuncia a la Vanessa que va a l’editorial a revisar unes galerades. (Aquesta és una altra novetat: la seva obra es reimprimeix, i fins l’editorial sueca que li traduïa els llibres ha trobat ja un nou traductor, tan eficient que els llibres no traduïts ja els hi estan publicant, un rere l’altre). Al carrer, aixeca el braç per aturar un taxi i hi entra amb la tranquil·litat que dóna saber que fins al sostre hi falta com a mínim un pam. Per comptes de l’adreça de l’editorial, però, Amargós diu la de la seva antiga casa. Minuts més tard, és davant de la façana. La contempla i no hi sap detectar cap canvi. També per dins, l’escala és igual que havia estat sempre: les portes, les baranes, l’ascensor. Truca a la porta del seu antic pis amb un bri d’emoció; li obre un home alt com un gegant. És aquell l’inquilí que hi va anar a viure just quan ell se’n va anar, o ja és un altre? Amargós li explica que va viure en aquell pis durant molts anys, que ha vingut a aquell barri per un encàrrec i, gairebé per casualitat, ha passat per aquell carrer, no ha pogut evitar el centelleig de la nostàlgia i ha pensat que potser qui ara hi viu seria tan amable de deixar-li visitar un moment el pis, només per recordar. L’home alça una cella: Es vostè el poeta que hi vivia? Amargós fa que sí amb el cap, l’home el convida a passar amb un gest del braç, les parets estan pintades d’un groc sense encant, hi ha un cavall de ceràmica sobre una consola amb un vernís que xiscla. La sala on Amargós escrivia s’ha convertit ara en un menjador amb mobles igualment brillants i de poms daurats. No queda ni una de les seves prestatgeries. Quan passa per davant del bany sent el soroll de la dutxa; arriben a la cuina. Ha canviat les rajoles i els electrodomèstics: la nevera, per exemple, és enorme, però no ha canviat aquell prestatge on Amargós deixava sempre el pot de cafè. S’hi acosta, allarga la mà per comprovar si encara ara hi arriba sense problemes. No hi arriba! L’home, que el veu de puntetes i amb la mà alçada, intentant abastar el prestatge, li pregunta si vol res. Amargós li explica: En aquest prestatge jo hi deixava el pot de cafè. L’home li diu que el prestatge no és exactament el que hi havia, que el va apujar per fer espai per la nova nevera. Amargós recapitula: aquell prestatge, doncs, no és on era el seu i, en conseqüència, arribar-hi o no arribar-hi no li demostra tampoc quina havia estat la seva antiga alçada. Li dóna les gràcies per haver-li deixat visitar el pis, s’excusa cap a la porta i, mentre s’afanya pel passadís —seguit per l’home, que li diu que es quedi a fer un cafè—, sona el telèfon. Algú el despenja i, inconfusible, Amargós sent la veu de la Carlota: Digui’m? El poeta accelera el pas, ja són al rebedor, l’home diu: La meva dona ja ha sortit de la dutxa, esperi un moment, que li agradarà saludar-lo, m’ha parlat de vostè. Però Amargós al·lega una pressa inexcusable i, mentre es gira per encaixar-li la mà amb por que l’altre aprofiti l’encaixada per retenir-lo, veu, un instant, la silueta de la Carlota al menjador, parlant per telèfon. Amargós arrenca a córrer escales avall.

Aquella tarda, a casa seva, tot succeeix amb rapidesa: sona el telèfon, li notifiquen que, aquest cop sí, li han concedit el premi. La Vanessa se sent feliç per ell, la nena riu quan li grata la barbeta, el senyor Gómez l’abraça amb llàgrimes als ulls, tota l’escala li dóna l’enhorabona. Després, la ciutat i el país sencer. Cenyit per milers de braços, Amargós intenta refer, un cop i un altre, l’inici del discurs. Fa tant de temps que no l’assaja que el sorprèn mig recordar-se’n: Majestats, senyores i senyors, el poeta agraeix profundament, i tanmateix amb por, que li hagin confiat la dificultat de parlar aquest vespre davant de tots vostès; el poeta procurarà ser breu i no dilapidar en circumloquis inútils aquests quaranta-cinc minuts valuosos que la tradició atorga… I aleshores, col·locat davant del mirall per assajar els gestos declamatoris, el poeta s’adona que hi falta un detall: el frac. El va portar a arreglar quan encara era al pis antic, abans de tot el trasbals. Busca el tiquet. El troba, minuciosament doblegat, al fons de la butxaqueta més amagada de la cartera. Surt corrent cap a l’arreglo del seu antic barri, l’atén una dependenta nova, Amargós demana el frac, la noia no el sap trobar, crida l’encarregada, l’encarregada escruta el tiquet, torna a la rebotiga i, al cap d’uns minuts, apareix amb el frac a la mà. Si triga gaire més a venir, li diu, ens n’hauríem desfet. Amargós s’emprova el frac allà mateix: li penja pertot arreu i no sols d’amplada: les mànigues són llarguíssimes i els carnals dels pantalons fan acordions damunt de les sabates, demostrant-li finalment quina alçada feia. Amargós somriu, feliç, mentre l’encarregada no se sap avenir que l’hi hagin arreglat tan malament. El poeta no té temps de preguntar-se de què li serveix haver pogut trobar una prova que, en efecte, la seva alçada havia estat una altra, perquè tot d’una és la voràgine anhelada: felicitacions, rodes de premsa, entrevistes, un frac nou a la mida d’ara, recepcions, cartes de compliment d’institucions i altres escriptors, sopars de gala, l’avió cap a Estocolm: un enfilall que arriba fins al dia d’avui, que el poeta és davant de tots vostès, lamentant haver-se excedit en aquest discurs que ha sobrepassat els minuts que la tradició atorga. Majestats, senyores i senyors, potser no he estat breu com he promès a l’inici i els circumloquis inútils han abundat: per tot això els en demano disculpes i els en dono doblement les gràcies.





3





Després del curset


El passatger vesteix barret calat, ulleres de sol amb muntura de carei i una gavardina cordada fins al coll, amb les solapes aixecades. Porta també guants, protecció inhabitual si es té en compte la calor que fa en aquesta illa abrasadora. Ni que vingui d’un país on ara faci fred, podria haver-se tret ja els guants i dur-los a la butxaca. L’únic tros de pell que li queda al descobert són les galtes, brillants, bronzejades i solcades d’arrugues. Sobre el llavi superior porta un bigotet retallat. Arrossega una maleta de pell negra, de grans dimensions. És molt alta, molt ampla i molt llarga. La pell sembla de bona qualitat, perquè, tot i que a les vores ja s’ha començat a pelar, no es clivella.

El passatger no ha trobat cap carretó en tot el trajecte des de la cinta contínua de recollida d’equipatges, i maleiria encara més la ineficiència dels serveis de l’aeroport si sabés que, des que els van recollir ahir al vespre, tots els carretons estan desats, com cada nit, en una dependència tancada que no s’obre fins que apareix l’encarregat, que mai no arriba abans de les nou tocades, després d’haver pres un d’aquells esmorzars de ganivet i forquilla sense els quals afirma no tenir forces per enfrontar-se a una jornada laboral. El passatger que arrossega la maleta du al front unes perles de suor. Però pocs segons després ja és tota una cortina humida que li regalima cap a les celles. De tant en tant, cada cop que les celles es xopen del tot, una onada de suor se li vessa cap a les parpelles. Allà s’atura un instant en les pestanyes per, després, inundar-li els ulls i irritar-los sense pietat.

Al fons de tot del passadís hi ha el taulell, un taulell llarg, ample i de no gaire alçada, perquè sigui fàcil dipositar-hi els equipatges. Rere el taulell, un policia observa com el passatger s’hi acosta. Es un policia jove, de pell rosada, que avui s’estrena en aquesta comesa. L’home que arriba arrossegant la maleta de pell negra és el seu primer passatger, el primer que passa des que a les 5 de la matinada hi ha hagut el canvi de torn i ell ha començat la primera jornada laboral de la seva vida. S’ha saludat amb l’altre policia amb qui comparteix torn (trenta-vuit anys en el cos; n’hi falten dos per jubilar-se), però al cap d’una estona de xerrar, a les 5:17 («com que la cosa està tranquil·la») aquest altre policia se n’ha anat a esmorzar. De fet, potser ja hauria d’haver tornat, perquè fa més d’un quart que ha desaparegut (ara són les 5:36) i a aquestes hores i amb el bar tancat (no l’obren fins a les 7) només l’hauran atès les màquines expenedores de cafè, de refrescos, i d’entrepans i pastes embolicats en cel·lofana; i per arreplegar un cafè i una pasta no cal tant de temps, llevat que el que es busqui sigui, precisament, deixar passar el temps en la confiança que cada minut robat a la jornada laboral és un minut guanyat de vida.

El passatger s’acosta amb passes ràpides però curtes, perquè el pes de la maleta no li permet feries més llargues. Com que a cada moment deixa la maleta a terra —per fregar-se la mà que la nansa envermelleix, respirar fondo i canviar de mà—, es retarda i sembla que no hagi d’arribar mai. El policia observa l’home atentament, tal com li han ensenyat en el curset d’especialització. Observa el barret calat, les ulleres de sol, la gavardina cordada fins al coll, la suor que li rellisca per la cara. Observa també cada gest: el tic de la galta, la manera d’empassar-se la saliva, la respiració irregular, la barba mal afaitada, i de tot això intenta treure’n conclusions. En el curset ha après a analitzar aquesta mena de detalls amb tanta precisió que ara es deleix per posar en pràctica les ensenyances memoritzades.

Minuts més tard, el passatger arriba per fi davant seu. Amb gran esforç i amb totes dues mans intenta aixecar la maleta. Pesa tant que durant una estona sembla que no serà capaç de sortir-se’n. (La cara se li torna vermella i lluent, bufa i rebufa, i el coll de la camisa grogueja de suor). Per un moment, el policia sent l’impuls d’ajudar-lo (no pas per bondat sinó per enllestir la feina), però es conté —d’entrada, perquè seria improcedent— i contempla com, al cap de tanta estona i tants esforços, a la fi el passatger arriba a aixecar del tot la maleta i situar-la a l’altura del taulell. Només li falta empènyer-la una mica cap endavant i ho haurà aconseguit: és un moment grandiós, perquè si —sumat al cansament produït per l’esforç fet fins ara— el pes de la maleta fa que no reïxi a tirar-la endavant, ell i maleta tornaran enrere, haurà de deixar una altra vegada la maleta a terra i començar de nou el procés. Però se’n surt i amb un esbufec d’orgull l’empeny, primer uns centímetres i, després, quan refà les forces, amb totes dues mans, fins a situar-la al mig del taulell. El passatger enyora els aeroports occidentals, on, a més d’haver-hi a tota hora carretons per transportar l’equipatge, un pot escollir la sortida amb el senyal verd (si no porta res per declarar) o la sortida amb el senyal vermell (si porta res per declarar) sense haver-se d’aturar davant del policia.

Es passa la mà pel front i tot seguit se l’eixuga amb el carnal. S’escura la gola. El duaner no es perd ni un sol dels seus parpellejos. Sap (perquè l’hi han ensenyat) que, si l’home du alguna cosa prohibida a la maleta, més nerviós es posarà i més es delatarà com més ell l’observi i més trigui a preguntar-li si porta res per declarar. Per això, tot i que fa estona que el passatger ha deixat la maleta sobre el taulell (ara es frega les mans envermellides, l’una amb l’altra), ell calla. No té pressa. Deixa passar una estona més fins que, amb lentitud, separa els llavis i pregunta:

—Res a declarar?

Què fa aleshores el passatger? Doncs obrir la boca, tot plegat per no dir res, mirar nerviosament a dreta i esquerra, ajupir el cap, escurar-se la gola, tirar-se endavant l’ala del barret i redreçar-se una de les solapes. I parlar en veu baixa i amb un cert tremolor:

—Eh? Sí. Vull dir: no. No. Res a declarar.

La maleta està a punt de rebentar. En la pell, la pressió marca les siluetes dels objectes que conté. La forma quadrangular deu correspondre a una capsa, a un necesser, a un llibre? La forma rodona deu ser un despertador? La maleta està tan atapeïda que, si li ordena obrir-la, després li serà ben difícil tornar-la a tancar. Només per veure com, al final, li costa tancar-la, ara mateix li diria que l’obrís.

—Què hi porta?

El passatger s’omple d’aire les galtes i esbufega. Aixeca els ulls al sostre i belluga el cap d’un costat a l’altre.

—Res. —El policia decanta el cap, incrèdul—. Bé: res d’important. Coses personals, només. Pijames, per exemple. Sí: pijames. Pijames, i samarretes i mitjons…

—Res més?

L’home nega amb el cap.

—Nnnn…, no.

El policia el contempla. El barret calat, les ulleres de sol, la gavardina amb les solapes aixecades, la suor banyant-li la cara i la veu tremolosa i culpable. Com a posta per cridar l’atenció. Compleix tots i cada un dels requisits per despertar sospites. Com és possible que algú que intenta passar res prohibit vagi vestit tan escandalosament? Ni el contrabandista més negat en l’art de dissimular es vestiria d’aquesta manera caricaturesca.

Ho deu fer expressament: intenta fer-li creure que amaga alguna cosa. Amb aquesta actitud i aquesta vestimenta pretén precisament despertar sospites perquè li ordeni obrir la maleta. No pot ser d’altra manera. Però amb quin objectiu? Podria, per exemple, fer-ho per distreure-li l’atenció d’altres passatgers que arribin, carregats de maletes plenes, aquestes sí, de productes prohibits. L’hi van ensenyar al curset, a la mateixa classe on li van explicar els trucs de què es valen les dones embarassades, i la utilització del període menstrual com a mesura dissuasòria en els escorcolls. És lògic i simple: fan servir com a element de distracció un passatger sospitós però sense res delictiu a la maleta per, així, permetre que contrabandistes vestits discretament passin el control sense cap problema. És un truc acceptable però que, en aquest cas concret, no té gaire sentit: no hi ha cap altre passatger del qual aquest sospitós suposadament net de tota culpa intenti distreure’l.

O es tracta d’un inspector de duanes que intenta posar a prova la seva efectivitat, just el dia que s’estrena. Mai no n’hi han parlat, encara que li sembla lògic que, als cursets, precisament dels inspectors no se’n parli perquè les investigacions, per impensades, siguin més efectives. Tot i que, si de debò aquesta mena d’inspector existís i volgués posar-lo a prova, el que faria seria vestir just al contrari: de manera discreta, dissimulant realment, intentant passar desapercebut per pescar-lo si ell, veient-lo tan normal, no sospités res i no li fes obrir la maleta. O potser és una novatada? Qui sap si és tradició que, el dia que un s’estrena, els veterans li gastin aquesta broma. És per això que a cada nou policia li fan arribar un fals passatger amb barret calat, ulleres de sol amb muntura de carei i una gavardina cordada fins al coll i amb les solapes aixecades. Això explicaria, de passada, que l’altre policia se n’hagi anat a esmorzar i encara no hagi tornat.

Però tot aquest muntatge exigiria, per part dels veterans, una dedicació i una creativitat que no li sembla que tinguin. Els que ha conegut durant el curset li semblen més aviat ancorats en la rutina i amb l’únic objectiu a la vida d’arribar a la jubilació sense gaire sobresalts. Aleshores? Que fàcil que era, a les pràctiques que feien durant el curset, saber d’un simple cop d’ull si el passatger amb qui s’entrenaven era sospitós o no, detectar si portava més cartrons de tabac que els que autoritza la llei, o la maleta plena de whiskies, cocaïna o pells de cocodril. Però això ja no és cap curset, i com més passa el temps més difícil se li fa pendre una decisió, sigui la que sigui. Si l’hagués pres fa uns minuts, just quan l’home ha arribat davant del taulell, s’hauria equivocat o no, però a hores d’ara ja estaria lliure d’aquest nus en el qual cada cop s’embolica més. Ara, després de tanta estona, ja no pot dir-li que passi, i prou. Si l’ha fet esperar fins ara ha d’haver estat per algun motiu. Però, com més temps passa, més difícil li resulta pendre una decisió, i recorda quan, de petit, per berenar li posaven pa amb xocolata i li costava decidir en quin ordre menjaria tots dos elements, perquè les possibilitats eren tres —primer la xocolata sola i després el càstig d’haver de menjar el pa sol; el pa primer per després trobar la recompensa de la xocolata sola; o bé la xocolata i el pa junts, alternant les mossegades —i de vegades se li acabava el quart d’hora de pati sense que hagués clavat queixalada.

Tampoc no és normal que l’home que té al davant esperi la seva decisió amb tanta impassibilitat. Cap passatger no suportaria aquest abús. No hauria d’haver-se queixat, haver expressat d’alguna manera que l’espera ja dura massa? Podria, després d’haver-se escurat la gola, haver dit alguna frase senzilla tipus «Que puc passar?» o «Passo?» o «Així què, passo?». Només que li hagués preguntat: «Que puc passar?», el duaner, novell, s’hauria sorprès, no hauria sabut què dir i, potser, per acabar d’una vegada amb la situació, amb un gest de la mà li hauria indicat que passés. Però, en canvi, el passatger no diu res i continua observant-lo, rere les ulleres de sol i el barret, eixugant-se el coll amb un mocador xop. El policia donaria mitja vida perquè de cop arribés una allau d’altres passatgers que l’obliguessin a decidir ràpidament què fer amb aquest que ara té al davant. Però no és així. En aquest aeroport no hi ha altres passatgers, ni (mira pels finestrals) avions que aterrin o s’enlairin. Tot és un decorat sense acabar; un cel fosc i una mar negra al voltant d’aquesta illa de pirates i cavallers que intenta ara convertir-se en un destí turístic. Com li agradaria ser en un gran aeroport, amb centenars de milers de persones de trànsit cada dia, I les dones de la neteja? No haurien d’haver començat ja el torn? I els pilots i les hostesses d’aquest vol en què ha arribat aquest seu primer passatger, com és que no han passat ja, arrossegant les seves impecables maletetes amb rodes, generalment de colors foscos, tan neutres com els uniformes que vesteixen? L’han fascinat sempre, els pilots i les hostesses. Les vides que duen, aquest constant anar i venir d’un país a l’altre, impecables fins en el moment de més desori. Grans cosmopolites. I, en canvi, ell inicia ara una vida professional que el tindrà sempre rere un taulell, veient com la gent li passa pel davant i el contemplen com una nosa, un protocol enutjós que els col·loquen com a última estació del viacrucis, a ells que arriben cansats però feliços, carregats de barrets, màscares, anècdotes exòtiques i escultures de banús. Serà una vida grisa. Treballarà sempre, els dissabtes a la nit sortirà amb els amics. Coneixerà una noia ni gaire maca ni gaire lletja, es casaran, tindran tres nens, un d’ells morirà als vuit anys en un accident de cotxe i ell mateix no li sobreviurà gaire, víctima d’una pneumònia. Ben mirat, per què es preocupa tant per aquell viatger? Seria fàcil assenyalar-li amb la mà el camí de la porta i respirar alleugerit. Però no ho fa perquè de cop comença a trobar-s’hi còmode.

És una situació única, pensa, no es repetirà mai, no tornarà mai més a aquest seu primer dia de feina. Val la pena disfrutar-lo, complaure’s a observar com l’home sua i pateix. Mai més a la vida no es trobarà en el dilema en què es troba avui. Aviat apendrà a esbandir els dubtes en dècimes de segon, conscient del risc d’equivocar-se però sense que això l’amargui. Aquest és un moment únic que, acabi com acabi, recordarà sempre. Per molt que ara li sembli insofrible no saber decidir-se, arribarà un dia (quan no dubti ni un instant si fer obrir o no la maleta a cada viatger) que enyorarà aquesta matinada. Per això decideix no afanyar-s’hi. Que potser té cap pressa?





Quan la dona obre la porta


Quan la dona obre la porta del terrat, el sol ho inunda tot: els maons apedaçats aquí i allà de tela asfàltica, el cel blavíssim i els edificis de l’altra vorera, per les finestres dels quals es veuen les taules de les oficines; gairebé totes buides, perquè és migdia i la majoria se n’han anat a dinar. Ella, els altres dies, també dina a aquella hora, però avui no. Avui, amb passes lentes s’acosta fins a la barana; li arriba al ventre. Allarga el coll i mira cap a baix. Els vianants no són ben bé com formigues, que diu la gent, sinó més aviat com els ninots diminuts que es col·loquen a les estacions de les maquetes de trens elèctrics, d’aquelles amb tots els detalls: vies, muntanyes, pobles, tanques publicitàries, rius, un home amb maleta i barret, una dona asseguda i amb faldilla carbassa, el cap d’estació amb gorra i la bandera a punt per autoritzar el tren a marxar. Els cotxes els veu tan petits que li és impossible identificar-ne els models, ni les marques.

Quant hi deu haver, fins a l’asfalt? Un centenar de metres? Potser una mica menys, o potser molt més. Com ho ha de saber? Tant se val: n’hi ha prou i de sobres. Aixeca una cama per passar-la a l’altra banda de la barana, on hi ha un petit relleix tot al llarg de la fatxada, i col·loca la mà damunt la faldilla de manera que no se li aixequi massa. És una faldilla grisa, lleugera, que se li emmotlla a les cames. Bufa un vent fort que amenaça d’arrencar-li els cabells. Fa tant de vent, arran de carrer, o només en fa a aquesta alçada? És també pel vent que els mugrons se li marquen sota el prim jersei granat.

Just aleshores s’adona que, pocs metres més enllà, al mateix terrat, un home la mira. No l’ha vist fins ara, perquè fins ara l’home ajustava l’antena parabòlica que hi ha rere la caseta d’accés al terrat, per on ella ha entrat. Du bata blanca i corbata, i una maleteta tota polida, probablement plena d’eines igualment polides. La presència de l’home la molesta; no havia previst saltar davant de ningú i s’ensuma que l’home intentarà dissuadir-la. Sense por, mira cap avall, avança el peu dret, tanca els ulls, inspira tant com pot i aleshores sent que ell li diu alguna cosa. Si hagués entès que l’home no ha dit més que «esperi!», potser ni s’hauria girat, però, en part perquè el vent bufa tan fort que no permet sentir res amb claredat i en part perquè l’home parla amb una veu gutural, la dona no entén què ha dit exactament i això fa que s’aturi un instant. Gira la cara i s’aparta amb la mà els cabells que se li hi arremolinen. L’home és ara més a prop, i per això pot veure que té un nas decidit i una barbeta dura. La dona abaixa lleugerament els ulls per certificar amb horror que els mugrons encara se li marquen sota el jersei. Des d’aquella distància, l’home els deu poder veure, segur. I, en efecte, els podria veure si s’hi fixés, però no s’hi fixa perquè —a causa dels seus pocs anys— és encara enamoradís i romàntic, i per aquest motiu ha centrat tota l’atenció en els ulls negres de la dona. Una dona tan bonica i amb uns ulls negres tan negres, pensa ell, per què es deu voler llançar? Es refrena de caure en la cursileria de pensar que potser el fet de ser bonica és precisament el que li ha portat la infelicitat i els desenganys. S’adona que, si vol evitar que es llanci, ha de trobar —ràpid— un argument que la convenci de desistir, però no se n’hi acut cap.

—Per què no véns cap aquí i parlem? —diu. Quina primera frase més rònega; ella ni es mou—. Des d’aquí on ets no podem parlar bé —insisteix.

Ella no parla però de moment ha aturat l’acció de llançar-se, pensa l’home, que ha deixat la maleteta a terra i se li acosta a poc a poc. La bata li oneja amb un soroll fort, ràpid i monocorde —fuà fuà fuà fuà fuà— i la corbata és un banderí de barca enmig d’un vendaval. Es tracta d’un ball, pensa ella: ell cada cop s’anirà acostant més i jo cada cop me n’hauré d’anar apartant més.

—No te m’acostis o em llanço.

—Si no et llances em quedo aquí.

—Em llançaré de tota manera.

—No siguis estúpida. I disculpa’m la franquesa. Potser «estúpida» no és la paraula adequada. D’entrada, perquè podria ser que, dient-te estúpida, aconseguís que acabessis de decidir-te i et llancessis. Potser l’estúpid sóc jo, perquè, dient-te estúpida, no estic ajudant gaire a dissuadir-te de tirar-te daltabaix. No ho sé fer millor. Ho sento. No sé per què vols fer això, ni si n’he de fer res, ni si tinc cap dret a fer-ne res, però el que et dic és que crec que, de debò, sigui quin sigui el motiu, no val la pena.

—Sí que val la pena.

L’home s’hi ha acostat una mica.

—De debò val la pena? —pregunta. Ella no respon.

L’home acluca els ulls perquè el sol l’enlluerna. La dona se’l mira. Està moreno de la platja o de tantes hores de sintonitzar antenes pels terrats? Un moment que el vent minva i ell deixa d’aclucar els ulls, ella veu que són d’un color blau terrible.

—Aquesta nit estrenen una pel·lícula preciosa —diu l’home—. Si vols acompanyar-me, t’hi convido.

—No tens ningú amb qui anar-hi i per això em convides?

—Si t’he de ser sincer, sí.

—Si no és veritat, és que es tracta d’una mentida per convence’m i prou. De fet, tant se te’n dóna, que vagi al cine amb tu. Et sembla que, fent el paper de desgraciat, de miserable que no lliga, aconseguiràs que cregui que la teva vida és pitjor que la meva i, doncs, que si bé es mira no tinc cap motiu per llançar-me. Però tu no saps res de la meva vida, ni tens dret a ficar-t’hi. Ni a fer veure que vols anar al cine amb mi només perquè no em llanci. Per altra banda, podria ser veritat la situació contrària: que de debò vulguis que no em llanci per, així, tenir algú amb qui anar al cine. Has de reconèixer que, en tots dos casos, la proposta és decebedora. A més, avui és dilluns i els dilluns no estrenen mai pel·lícules.

—No és veritat. Hi ha dilluns que sí que estrenen pel·lícules. Normalment, tens raó, les estrenen altres dies de la setmana. Els dijous i els divendres, sobretot. Però també n’estrenen els dilluns. Una vegada, un amic meu, que va fer d’ajudant de càmera en una pel·lícula, em va passar una invitació per anar a l’estrena d’una pel·lícula. I era dilluns. —L’home s’està a la barana, assegut amb els peus cap a dins. Amb la dona de perfil, es fixa en els mugrons, dues bales que trenquen les corbes suaus dels pits; es pregunta si és només el vent el que els fa estar erectes—. Mira, no entenc gaire de psicologia, ni sé com s’ha de parlar amb algú que està a punt de llançar-se de dalt d’un edifici, ni tan sols si el simple fet d’esmentar-ho és positiu o negatiu. Cada idea, cada paraula que dic, no sé si va a favor o en contra d’evitar-ho. Ja que no sóc psicòleg et seré sincer; i espero, t’ho dic de debò, que no et llancis. No ho sé, no et conec, i per tant potser imagino coses sense cap base. Però sense coneixe’t no et puc conèixer, i quan dic que no et menteixo és veritat. Voldria anar amb tu al cine i a sopar, i agafar-te de la mà pel parc, i no perdre’m aquests teus ulls de color negre.

—Són castanys.

Castanys? A l’home li semblaven negres. La claror encegadora d’aquest terrat ha fet que confongués un color amb un altre, tots dos foscos. Un greu error que deu restar convicció a l’actitud romàntica d’ell. Per actuar de seguida i no deixar que aquest error se li torni en contra, l’home passa les cames per damunt de la barana, de manera que també ell les té ara cap enfora, amb els peus sobre el relleix. La dona obre la boca per parlar, però de seguida la tanca sense dir res. Es un noi tan jove… Què deu tenir? Vint anys acabats de fer? Què en deu saber, de tot plegat? Potser sí que de debò vol conèixer-la, perquè la veu a l’abast, fràgil i més gran que ell; potser sí que de debò vol sortir amb ella, però només perquè li costa sortir amb noies de la seva edat. O potser no. Potser no és més que un bon samarità. O ha sentit a parlar de l’experiència de la dona madura i vol apendre’n, de passada que fa una bona acció. L’home s’ha anat acostant a poc a poc i ja és a tocar d’ella, allargant el braç dret en un gest que creu decisiu, perquè, si qualsevol inflexió del gest li despertés fantasmes, la dona es llançaria tot d’una. Però la dona es deixa abraçar i fins i tot busca amb el cap l’espatlla d’ell. No vol preguntar-se per què. Si fa un moment no hagués aparegut aquest noi, probablement s’hauria llançat, tal com preveia. En canvi, ara, i no pas perquè esperi res d’ell, per res del món no es llançaria. No n’espera res, perquè en la franquesa d’aquests ulls blaus llegeix el verí que la farà patir un cop més: la imprudència, la inconsciència o la frivolitat que ha conegut tantes vegades. Però que no ho donaria tot per sentir, un cop més aquest verí pel qual (i per l’absència del qual) oferiria la vida? Sense pressa, acosta els llavis fins a deixar-los sobre l’espatlla d’ell, sense fer-hi cap petó (perquè es refrena), i deixa que tot seguit l’home l’ajudi a alçar la cama dreta, primer, i després l’esquerra, fins a col·locar-les a l’altra banda de la barana, de tornada a terra ferma, just abans que, en aixecar ell la cama esquerra per passar-la per damunt de la barana, una rajola se li esberli sota el peu dret, el peu li rellisqui, perdi l’equilibri i, encara que ella allargui els braços per agafar-lo i ell esgarrapi la barana en un intent d’aferrar-s’hi, caigui al buit sense cap xiscle. La dona s’allunya aterrida, baixa les escales a corre-cuita, torna a l’oficina —no hi ha ningú—, marca un número de telèfon. Sona durant una estona, a la fi despengen i ella diu: «Oh, Quique, he estat a punt de fer una bestiesa».





El nen que s’havia de morir


Vivia a la Diagonal, a tocar d’Entença i a la vorera de mar. Jo tenia deu anys, i ell, potser vuit. Era prim, amb una aparença pàl·lida i trencadissa. Son pare era metge i a la dona li deia sempre: «No et preocupis, ja veuràs com el curo. Et juro que el curaré». I és veritat que s’hi dedicava: es passava hores i hores, cada dia, buscant en llibres de medicina referències a la malaltia del seu fill, i escrivia cartes a especialistes d’arreu del món, per trobar-hi una solució.

Jo era el fill de la costurera i, de vegades, quan no tenia escola perquè eren vacances, per no deixar-me sol a casa ma mare se m’emportava. Cada dia anava a cosir a casa d’una senyora diferent. A mi ja m’estava bé, això d’anar a les cases de les senyores, mentre em deixessin una pila de revistes per llegir. A casa no hi havia mai revistes, cap ni una, i en canvi les senyores on cosia ma mare en tenien muntanyes. Revistes amb molt de text i moltes fotografies, en blanc i negre i algunes fins i tot en colors, uns colors esvaïts, fruit de la tecnologia de l’època. A part de revistes, en algunes cases també hi havia cocacola, que era un producte que a mi em semblava de luxe. A casa no n’havia vist mai. Algun dia havia vist, en un d’aquells pisos —d’un dentista de la Gran Via—, com el noi del colmado arribava amb un carretó ple de caixes. Cada tarda que hi anava, la senyora em preguntava si em venia de gust una cocacola i jo li deia sempre que no. Ella insistia, sorpresa que no en volgués, però jo em refermava, encara que per dins em moria de ganes de pendre’n una.

Els dijous, ma mare cosia sempre a casa de la senyora i el marit metge, que tenien un fill malalt. Em feien passar a l’habitació del nen, i jugàvem plegats. Al nen no l’havia vist mai fora de l’habitació. Mai al menjador, o a la sala. Quan jo arribava ell era al llit, en pijama. Sempre anava en pijama. Tenia molts pijames. Pijames de ratlles vermelles i blanques, blaves i blanques, del tot blaus, grisos amb rivets blancs. Potser era tan pàl·lid perquè no li tocava mai la claror del sol. A dos quarts de cinc ens portaven el berenar en una safata amb potes. Berenar per tots dos. Llet i galetes. El mateix que li portaven a ell m’ho portaven a mi.

Em fascinava que no anés mai a escola, que la malaltia fos tan greu que li permetés poder-se quedar sempre a casa, i estalviar-se classes, professors, companys i bromes estúpides. Era un nen amable i educat, ben diferent de les feres que poblaven els pupitres de la meva escola. Que el nen fos tan delicat em feia deduir que es moriria abans de fer-se gran, encara que ningú no ho digués en veu alta i la senyora li expliqués a ma mare que el marit li deia sempre que remouria cel i terra per curar-lo: «Et juro que el curaré». Ma mare m’explicava que el nen no jugava mai amb altres nens perquè no tenia germans ni cosins, ni tampoc amics (perquè no sortia de casa) ni companys d’escola (perquè no anava a escola). Per tot això, quan arribàvem al portal sumptuós de la casa, abans de trucar ma mare em deia que fos bo amb el nen, pobre. Aquest «pobre» era un altre indici que devia estar ben malament.

Jugava amb ell i era bo, entre altres coses perquè jo era bo amb gairebé tothom, sense que m’ho haguessin de dir. L’habitació del nen tenia tota una paret ocupada per una prestatgeria plena de jocs de taula i de joguines, des del sostre al terra i de banda a banda. Hi eren tots els jocs i les joguines davant dels quals m’havia embadalit als aparadors de les botigues, i que no tindria mai. De tots, el que més m’agradava era un joc de bàsquet, amb una pista de plàstic i cartró de cosa d’un metre de llargada i amb tot de palanques que, convenientment accionades quan la pilota queia en un dels deu forats que hi havia, permetien encistellar. A la tapadora de la caixa hi havia un dibuix de colors amb tres jugadors de bàsquet disputant-se una pilota; era una caixa preciosa. Hi jugàvem sovint, i no pas perquè jo ho imposés sinó perquè també era un dels jocs que ell preferia.

Jo, en general, era bastant lladre. Quan anava amb ma mare a plaça sempre tornava amb les butxaques plenes de coses: culleretes que agafava de les parades de plats i olles que hi havia a fora, alguna tassa, soldats i carros d’escombraries de plàstic, i tebeos que amagava sota el jersei. D’altres cases on acompanyava ma mare m’enduia gotets amb marques de refrescos francesos i dibuixos gravats al foc, i figuretes, i imitacions —suposo— de llànties romanes… De la casa del nen no m’enduia mai res. I hauria estat ben fàcil. Evidentment, no podia endur-me la caixa del joc de bàsquet ni la dels jocs reunits, ni el petit billar que hi tenia, però sí bales, o jocs de cartes, o aquests quadrats coberts de plàstic transparent i amb uns laberints i uns forats per on maniobrar diverses boles. M’hauria pogut endur diverses joguines d’aquestes i, amb el munt que hi havia, no se n’haurien adonat mai. Però no me n’enduia perquè sabia que algun dia no gaire llunyà el nen moriria i, sense germans, a qui donarien, si no totes, almenys algunes d’aquelles joguines? No descartava gens la possibilitat que fos a mi, perquè li havia fet companyia i havia jugat amb ell totes aquelles tardes que ma mare m’hi portava quan hi anava a cosir.

Un dijous d’hivern que jo era a escola, ma mare va anar a la casa i no li va obrir la porta la senyora, com sempre, sinó la germana. Que li va dir:

—No crec que ma germana estigui avui per costures.

Quan vaig plegar de l’escola i vaig tornar a casa, per comptes de trobar-me el pis buit, com era habitual, m’hi vaig trobar ma mare, que em va explicar que el nen s’havia mort. Em vaig posar en estat d’alerta. Aquell dia no, perquè devien anar prou trasbalsats amb la mort, però aviat —la setmana següent, o l’altra, potser— li dirien a ma mare que tenien unes joguines per mi. Potser me les farien anar a buscar a mi mateix, per la cosa ritual, i si era així els diria com em sabia greu la mort del nen. Però, segons com, ni tan sols caldria que hi anés. Potser, el dijous següent ma mare tornaria de la casa amb un farcell amb dues o tres joguines i una d’elles seria el joc de bàsquet. Segur. Era el de bàsquet, el joc a què més havíem jugat, i ells ho sabien.

El dijous següent, havent plegat d’escola, quan vaig arribar a casa i vaig veure que ma mare no hi era —i això volia dir que hi tornava a anar a cosir, com abans que morís el nen—, vaig esperar-la amb tant de neguit que, quan va tornar, jo era al passadís, ansiós. I sorprès de veure que arribava sense cap farcell, amb les mans buides. Perquè sabia que em renyaria per egoista no m’atrevia a preguntar-li si li havien dit què en pensaven fer, de les joguines, i si calculaven donar-me’n cap, a mi que hi havia anat a fer-li companyia per comptes de quedar-me a casa o al carrer, jugant a pilota. Em va explicar que la mare i el pare del nen estaven ben tristos, cosa lògica, però de les joguines, que era el que m’importava, no me’n deia res. Li vaig preguntar què farien amb l’habitació del nen, si la mantindrien tal qual, i em va mirar sorpresa. Per un moment em va fer por que sospités el motiu de l’interès, però tot seguit la sorpresa li va desaparèixer de la cara i em va dir que no sabia què en farien. I, com que veia que amb aquella resposta tan vaga jo no en tenia prou, em va dir que potser durant un temps la mantindrien tal qual, com de vegades fan els pares quan se’ls mor un fill. Jo sabia què volia dir perquè ho havia vist en algunes pel·lícules: als pares se’ls mor un fill i mantenen l’habitació tal com estava quan el fill era viu. Encara que no hi dormi ningú mantenen el llit tal com estava, sense tocar res de l’armari, ni les fotos a les parets; converteixen l’habitació en un santuari. «Està igual que estava quan ell hi era», diuen, perquè només tenen aquella habitació per aferrar el record del fill. Però, en aquest cas, que convertissin l’habitació del nen en un santuari era, per mi, una notícia terrible, perquè hi deixarien totes les joguines a la prestatgeria: «tal com estaven quan ell hi era». Però quin sentit tenen les joguines a la prestatgeria d’un nen mort? El neguit em rosegava per dins. Les joguines són perquè els nens hi juguin, i, si el nen que n’era l’amo es mor, el que els pares han de fer és regalaries a d’altres nens i, en primer lloc, a aquells que li han fet companyia en vida. Si volen, que guardin als prestatges les caixes buides, perquè l’aparença sigui la mateixa, però les joguines no hi fan res en l’habitació d’un nen mort, que ja no hi podrà jugar mai més.

Durant uns quants dijous vaig continuar esperant amb neguit l’arribada de ma mare, perquè no perdia l’esperança que els pares del nen decidissin que convertir l’habitació en un santuari definitiu no era bo per ells mateixos, que el millor era oblidar-lo d’una vegada i començar una vida nova i, si no podien o no volien canviar de pis, almenys canviar la decoració de les habitacions, almenys la del fill, per no veure-la sempre tal com era quan ell encara vivia. I, si no arribaven a aquesta conclusió lògica, que com a mínim s’adonessin de la barbaritat que era malaguanyar tot aquell munt de joguines esplèndides. Però van anar passant les setmanes i els mesos. No sé què van fer de les joguines, però el cas és que de mi no se’n van recordar. Ho trobava un afront. No era jo, tal com deien, l’únic nen que jugava amb ell? Vaig arribar a la conclusió que eren uns desagraïts, que m’havien afalagat quan els interessava que fes companyia al seu fill i que, ara que ja no els feia cap servei, s’oblidaven de mi. Si hi hagués hagut altres nens, cosins o familiars, hauria entès que no em regalessin cap joguina, però, no havent-n’hi, era ben clar que preferien que les joguines es fessin velles a la prestatgeria que no pas donar-me-les a mi i fer-me immensament feliç, el nen més feliç del món, i és per tot això que vaig arribar a la conclusió que tenien ben merescut que se’ls hagués mort el fill.





El mirall


Mentiria si digués que no sé com és que de cop m’ha agafat la idea de fer-me fer una escultura, perquè, per molt que d’aquestes idees sobtades sovint no se’n pugui precisar el moment que neixen, ni de vegades el dia, en aquest cas sé ben clarament que va ser fa ben poc: dimarts de la setmana passada, que vaig ser a casa de l’Alexandre. Feia molts anys que no veia l’Alexandre, i uns dies abans ens havíem trobat casualment pel carrer —jo sortint del metro i ell entrant-hi— i ens vam dir tot allò que es diu en aquests casos: que com va tot, que quant de temps que feia que no ens vèiem i que a veure si quedàvem un dia; i ell, que sempre ha anat amb targetes al damunt, de seguida va ficar la mà a la cartera i me’n va donar una, amb el telèfon i l’adreça, tot amb lletra anglesa. Ens vam dir, doncs, el mateix que es diu sempre: que hauríem de quedar; de fet, sense cap intenció inicial de convertir-ho en realitat, però aleshores va passar que pocs dies després em vaig trobar una tarda caminant pel seu barri. Havia deixat l’ordinador al taller on me’l reparen i, com que al cap d’una hora i mitja volia anar a veure una pel·lícula en un cine que era a prop d’allà, i anar a casa per després tornar-hi em semblava una pèrdua de temps, vaig pensar: mata aquesta hora i mitja passant a veure l’Alexandre; i això és el que vaig fer.

Viu en un pis esplèndid, almenys comparat amb el meu, que és un apartament amb una finestra que dóna a un carreró on, al davant, només hi tinc un mur de maons ni tan sols de color maó: són d’un gris fosc, com no n’havia vist mai abans a Barcelona. El seu pis, en canvi, és un principal enorme, que al darrere dóna a un pati amb tot d’heures que s’enfilen per les parets mitgeres de les cases veïnes, els habitants de les quals no sé com és que no se’n queixen, perquè és sabut que les heures sempre fan humitat als murs. El cas és que vam pendre un parell de gots de whisky, asseguts a les butaques de la sala, una sala amb grans gerros de flors i les parets folrades de prestatgeries. I un quadro amb la seva cara, al damunt de la llar de foc. Era un oli elegant, dens i on la calba i els ulls de l’Alexandre espurnejaven en el pa vermellós de la seva cara; res a veure amb aquests quadros llepats que avui, en algunes botigues de marcs, pinten a partir d’una foto que els portes. En aquest retrat seu, la positura, el fons, les pinzellades, deien tant d’ell com el fet que hi hagués quedat clavat, amb aquesta barba curta i a clapes blanques, i els ulls de gripau. Va ser aleshores quan vaig pensar que era una llàstima que jo, a casa, no tingués cap retrat meu, i no necessàriament damunt de la llar de foc, perquè de llar de foc no en tinc, però potser sí en qualsevol paret de la casa. I tot seguit vaig decidir: per què un quadro? Per què aquesta dèria de voler sempre exactament el que tenen els altres? Em passa sovint. Per què vull l’esplèndid llum de llegir que veig a casa de tal conegut? Per què compro plantes pel balcó, si mai no he volgut tenir plantes ni hi veig la solta? Doncs només perquè el dia abans he vist que, a la casa del davant, uns veïns nous han posat tot de plantes al balcó i fan cara de feliços. Es una constant. Per no caure un cop més en la imitació vaig decidir que no em faria fer cap quadro —res de copiar— sinó una escultura. No tinc cap conegut que s’hagi fet esculpir un bust i el tingui a la sala, presidint tot el que hi passa.

L’escultor viu en un edifici racionalista de dues plantes, en un carrer solitari que s’enfila pel turó, del qual arriba la flaire vegetal. Sota la placa amb el nom de l’artista —de cognom rus— hi ha un timbre daurat. Truco dues vegades. Triguen a donar senyals de vida —unes veus masculines darrere de la porta, lluny—, fins que finalment se sent que giren el pany. Obre la porta un home de mirada recelosa, amb una bata que en una època devia ser blava. Li dic «bon dia» i l’home em contesta «bon dia» amb un accent tan exagerat que sembla fingit. Em convida a passar amb un gest ampul·lós de la mà. Som en un rebedor fosc i fred, amb taques d’humitat a la part baixa de les parets. Començo a parlar, però amb un gest m’indica que calli i que el segueixi. «Aquí fa molt de fred», diu. El segueixo pel passadís fins a una sala enorme, molt més espaiosa del que havia imaginat des del rebedor. Contra la paret hi ha teles i grans carpetes de cartró negre. Aquí i allà, taules i escultures, algunes cobertes amb un drap. Li explico què vull, rumia una estona, em diu quant em costarà i, com que no sé si en aquests casos s’ha de regatejar o no i no m’ha agradat mai regatejar, dono el preu per bo i accepto. Em dóna hora pel dimecres següent.

Ja m’ho havia dit, que no enllestiríem el primer dia. En fa uns quants que hi treballa. Les sessions són avorrides. Gairebé no ens diem res. Jo poso, assegut en una butaca de color granat, i ell, amb un cisell i un martell de cabota rodona, va picant el bloc de pedra blanca, una massa informe que —imagino— a poc a poc deu anar convertint-se en una rèplica de la meva cara. Sé que és una cara anodina, la meva, sense cap detall que hi doni un toc original. Una antiga nòvia em deia, quan s’empipava amb mi, que tinc una cara insípida. No m’ha preocupat mai, fins ara que penso que deu ser difícil copiar-la i pateixo per l’escultor, per com li deu costar, i per si el resultat no és prou bo i en quedo poc satisfet. Sobre una taula llarga a tocar de la paret, l’escultor té un aparell de ràdio, antic i monoaural, sintonitzat amb una emissora de música clàssica. Ell va fent i jo m’estic davant seu, en silenci, observant el darrere de la casa de veïns que veig més enllà del pati. Al matí hi toca el sol però a la tarda peta contra els nostres finestrals, i de vegades hem de córrer les cortines. No hi ha cap veí amb la galeria amb plantes, però sí una caseta de gos i un gos que va amunt i avall del balcó, tota l’estona. L’escultor ens mira alternativament a mi i a la pedra. Es un home de cara compacta, de cabells mitjanament llargs, i blancs com la barba. A una determinada hora de la tarda apareix un noi jove, també rus, que l’ajuda. Li escombra les zones del taller que nosaltres no ocupem, endreça teles i taules, buida les enormes papereres de cartró i, de vegades, treballa en alguna escultura ja començada. Algunes vegades, l’escultor el crida i el noi va fins a la meva estàtua, l’escultor li assenyala algun detall i —mentre surt una estona de la sala, suposo que a pixar o a estirar les cames— ell s’hi aplica, amb el cisell i amb copets de martell molt més suaus que els de l’escultor. Dedueixo que és el deixeble o aprenent, no sé com se n’ha de dir.

A mi no me’n deixa veure mai el resultat. Tampoc no hi insisteixo; suposo que deu ser la norma. Es comprensible. Només faltaria que els models —encara que siguin clients— opinessin sobre la semblança o les qualitats artístiques de l’obra. Quan acabem la sessió, la cobreix amb un drap. De vegades, quan me’n vaig i ja sóc al carrer, em quedo a prop de la porta i sento que xerren en un to molt més alt que quan hi sóc, i amb més alegria, i riuen. Cada endemà, l’escultor treu el drap amb cura.

Una tarda, a punt ja d’acabar la sessió, escultor i deixeble comencen a parlar. No ho han fet mai, amb aquesta intensitat. Assenyalen certs detalls de l’escultura i, tot seguit, els mateixos detalls en mi. Finalment em diuen que, per avui, donem la sessió per acabada. M’aixeco i me’n vaig. Quan sóc fora, paro l’orella a la porta. Parlen més alt que quan hi sóc, però sense rialles. Després sento que les veus s’apaguen fins a un xiuxiueig. Fa dies que em pregunto si són amants.

L’endemà, quan hi arribo m’hi trobo, a més de l’escultor, el deixeble, i això és ben poc habitual, perquè normalment el deixeble no arriba fins a la tarda. Ara, en canvi, és ell qui treu el drap a l’escultura, i tots dos comencen a parlar. Igual que el dia abans, n’indiquen certs detalls i els comparen amb mi. Es incòmode que t’assenyalin tan directament. Tot són paraules que no entenc, però, pels rictus i les inflexions de veu, és evident que discrepen dels resultats. Ara hi indiquen el nas, ara la barbeta… El front, també? Es evident que sí. El front, les temples, els pòmuls… El deixeble toca l’ase i ve cap a mi. Em diu: «Permeti’m un moment»; i em posa la mà a l’orella i l’estira cap enrere mentre parla amb l’escultor. Com que veu que el miro, em somriu i m’explica que és una qüestió de detalls. Amb dues paraules com crits l’escultor li indica alguna cosa. «Si em permet», em diu ara l’aprenent; i amb delicadesa m’estira la pell dels pòmuls cap enrere. L’escultor nega amb el cap, deixa l’espàtula sobre el cavallet i ve cap a mi. Amb el capciró de l’índex m’aplana la punta del nas. Només una mica. Ara tots dos emeten sons d’aprovació. Després discuteixen en veu baixa, sense adonar-se que de fet no cal que redueixin la veu perquè, tant si parlen fort com fluix, no els entenc gens. Amb totes dues mans i l’elegància d’un perruquer, l’aprenent em tira els cabells cap enrere. Això mereix una nova aprovació compartida. L’escultor se’n va un instant i torna amb un rotllo d’esparadrap. En talla un tros, m’estira el pòmul dret, suaument hi enganxa al damunt el tros d’esparadrap i el manté tibat. Fa el mateix amb l’esquerre. Nova aprovació de tots dos, que s’allunyen fins darrere l’escultura i ens contemplen: ara a mi, ara a ella. De tant en tant, l’escultor agafa el cisell i el martell i retoca la barbeta, una cella, totes dues orelles. Mentre l’aprenent marca un número de telèfon i parla amb algú, l’escultor continua amb les tisores i l’esparadrap, posant-ne petits fragments aquí (per apujar-me les celles) i petits fragments allà (per fer més prominent el mentó). Quan l’aprenent torna, em fixen les orelles perquè deixin de dreçar-se’m com gallardets, i tot plegat ho fan amb tal eficiència que al cap d’una estona, quan truquen a la porta, a l’home que arriba —i amablement em saluda— ja no li cal cap altra indicació. L’escultor somriu. El nouvingut em demana que m’estigui quiet —com no m’hi he d’estar si, almenys la cara, la tinc immobilitzada pels esparadraps?—, i no sóc a temps de rebel·lar-me (tampoc no ho hauria fet), perquè noto que ja m’ha punxat la galta. «Serà un moment», diu. En efecte, és un moment ben curt, perquè de seguida em noto la pell insensible i un cert entorpiment, i mentre tanco les parpelles encara puc veure com obre un maletí on hi ha, impecablement alineades, tot d’ampolletes, cisalles, pinces i bisturís.

Quan em treuen les benes somriuen complaguts i comparen totes dues cares: la meva i la de pedra.

M’acosten un mirall i, finalment, m’ensenyen l’escultura. M’hi assemblo de debò. Es a dir: la cara meva que veig al mirall és ben semblant a la cara de l’escultura, i, tot i que no sigui com era abans, és igualment insípida i dubto que aquella meva antiga nòvia hi detectés canvis espectaculars. Però això tant se val, perquè el que de debò compta és que la meva cara i la de l’escultura s’assemblen. L’escultor ha fet una bona feina; li pago el que havíem convingut, demano un taxi per telèfon, m’enduc l’escultura a casa —pesa una barbaritat— i la col·loco a tocar d’una paret, perquè al mig de la sala fa nosa i, a més, em fa por que, de tant passar-hi pel costat, amb un cop involuntari algú la faci caure. La contemplo sovint. Però, en el fons, si he de ser sincer, no m’hi reconec del tot. I no m’hi reconec del tot perquè tendeixo a recordar-me com era abans, no pas com sóc ara. Només si em miro al mirall veig que se m’assembla força, que de fet és clavada a mi, i per això decideixo posar un mirall a la paret, al costat de l’escultura, de manera que, quan la miro, simultàniament em veig també al mirall i aleshores valoro en la mesura justa la gran semblança.





La venedora de mistos


Cada 24 de desembre, la noia que ven mistos com a últim recurs per guanyar quatre duros amb què sobreviure obre els ulls sabent que la ciutat, o si més no aquesta petita part de la ciutat en què repetirà el seu particular viacrucis, està coberta de neu. Per protegir-se del fred, la noia tancaria els finestrons i correria les cortines, però no pot fer-ho perquè no té cortines ni finestrons, ni finestra, ni cap habitació on arrecerar-se. Sempre recorda haver-ne tingut temps enrere (i d’aquí l’impuls de tancar els finestrons i córrer les cortines), però en realitat no n’ha tingut mai. La seva resurrecció anual s’esdevé sempre al carrer, i ja aleshores va descalça i amb els peus brillants i morats com albergínies. Per què va descalça havent-hi tanta neu? Perquè, segons sembla —però de fet tampoc no se’n recorda, només recorda que des de sempre això és el que ha de recordar—, va perdre una de les sabatilles quan s’apartava d’un carruatge que gairebé se li llança al damunt, tirat per cavalls esverats. L’altra sabatilla l’hi va robar un noi per fer-ne un niu d’ocells, detall suposadament entendridor i irònic que ella ha trobat sempre d’un to melodramàtic barat. En fi. La venedora de mistos sap totes aquestes coses des de sempre, igual com sap que és perpètuament òrfena perquè els seus pares van morir uns mesos enrere. Cada Nadal és òrfena des de fa pocs mesos, i sap que el Nadal següent una altra vegada els seus pares —uns pares que no ha conegut mai— hauran mort pocs mesos enrere i que vagarà pels carrers sense cap lloc on arrecerar-se. O potser sí que té un lloc? I aquelles golfes, les de les finestres trencades? Però també aquest és un record que mai no ha viscut. És per tot això —la misèria, l’orfandat i la desemparança— que ha d’intentar vendre els mistos que du al davantal. Uns mistos que —se n’oblidava— ha de pregonar amb veu de misèria. Mecànicament, obre la boca i crida:

—Mistos! Tinc mistos de fusta!

No en vendrà cap. Mai no n’ha venut ni un. Té una veu tan prima que no la sent ningú, així que, encara que algú estigués interessat a comprar-li mistos —algú que, per exemple, en necessités per encendre un bon foc, el fogó d’una cuina o un puro o un cigarret— no la sentiria, ni s’hi fixaria, de tan menuda i magra com és. Està decidit de sempre que homes i dones li passin pel costat amb pressa i ganes d’arribar a casa de seguida, per escalfar-se davant de la xemeneia i preparar la festa de Nadal.

Quantes nits de Nadal ha viscut ja la venedora de mistos? Més d’un centenar, segur. I sempre passa el mateix: ella pregona la mercaderia i la gent li passa pel costat sense fer-li cap cas. Potser hauria d’adaptar-se als nous temps i, per comptes de mistos, vendre kleenex, draps de la pols o paquets de tabac. Però això ella no ho sap, perquè al seu món ningú no ven kleenex, draps de la pols o paquets de tabac. Quina vida fa, la resta de l’any, els tres-cents seixanta-quatre dies (tres-cents seixanta-cinc, els anys de traspàs) entre el moment que es mor de fred en el portal d’una casa —sempre la mateixa— i el moment que reneix, un any més tard, per reviure el mateix conte? També a ella li agradaria saber-ho. Simplement desapareix i ja està? També li agradaria conèixer, ni que fos un cop, aquests seus pares que cada any moren pocs mesos abans. Com eren, per què mai no els coneix, per què cada vegada tot comença en el mateix punt, amb ella ja preadolescent?

Sempre sap què passarà a cada moment. Ara mateix, per exemple, sap que tot d’una sentirà unes rialles infantils que de seguida descobrirà que surten d’aquella finestra il·luminada. En efecte, hi ha pensat i tot d’una sent les rialles infantils, fresques i melodioses com cada any. Corre cap a la finestra amb els ulls encesos i fent veure que està intrigada, tot i que d’intrigada no ho està gens. Ara li correspon acostar-s’hi, tremolant de fred —per un moment, gairebé s’oblida de tremolar de fred!—, i posar-se de puntetes per mirar per damunt de l’ampit. No té cap dubte que veurà un nen i una nena jugant al peu d’un arbre de Nadal alt i esponerós, d’un verd cridaner, mentre son pare posa llenya en una estufa que espurneja.

Són el mateix nen i la mateixa nena de cada any. També per ells la situació es repeteix. També, cada vegada, la vida els deu començar aquesta tarda i els deu acabar l’endemà al matí, quan un home i una dona troben morta la venedora de mistos. O potser ni això, potser la seva existència és encara més curta i no han d’esperar ni tan sols que la venedora de mistos mori, si només existeixen perquè ella els vegi en aquesta escena. Ves per on, encara haurà de considerar-se afortunada, ja que ella almenys és protagonista del conte. El nen, la nena i el pare fan cap altra cosa, la resta de l’any? Estudien, surten en altres contes o simplement desapareixen? Si giressin un instant els ulls cap a ella, els podria llegir a la mirada si, tot i l’aparent alegria que mostren al peu de l’arbre, també els avorreix aquesta repetició anual. Però això no està previst. No està previst que ells la mirin. El que està previst és que ella desitgi acostar les mans a aquella estufa, que senti enveja de les espurnes, que imagini com deuen estar de confortables en aquella casa, tots tres tan feliços i riallers mentre preparen el Nadal. Però s’embadaleix mirant-los i ha de començar a encendre ja els mistos, fins que només n’hi quedi un. Just d’això va el conte. Pren el primer misto entre els dits estipuladament tremolosos i pensa: «Potser si encengués un misto faria una mica d’escalfor…». Ja ho ha pensat i, per tant, complert el tràmit pot ja gratar-lo contra la paret arremolinada. Li costa gratar el misto, perquè té les mans com monyons de gel. Però al cap d’una estona el misto s’encén. Aleshores, la flama li il·lumina la cara plàcida i li creix en la imaginació fins a convertir-se en l’estufa d’aquella casa que contempla per la finestra, una estufa que s’eleva, se li acosta i li ofereix l’escalforeta dolça.

Però, com cada any, el misto s’apaga aviat i l’encant —plaf!— desapareix. Torna el fred, la nevada, la fam i la tristesa. La puntual ràfega de vent gèlid l’obliga a refugiar-se en el portal on tot ha d’acabar una vegada més. Arraulida, continua pregonant la mercaderia. Ah, si com a mínim sentís realment el fred i la tristesa, si realment tremolés, patís i es gelés! Però tot és aparent, maquinal i previsible. Ara, per exemple, arriba el moment en què, com que ningú no n’hi compra, decideix encendre un segon misto. Aquí és important la frase que serveix d’excusa:

—Me’n queden tants!

N’hi queden tants però d’aquí a poc no n’hi quedarà més que un. Grata el segon misto contra la paret i, aquest cop, la flama se li representa com una taula plena de menges, preparada pel sopar d’aquesta nit, amb un enorme gall dindi rostit, un pastís de colors llaminers, dolços barrocs i fruita brillant. Fins li sembla ensumar l’olor de rostit que temps enrere inundava per Nadal casa seva, aquella casa en la qual suposadament vivia amb els pares i els avis fins que les desgràcies —quines desgràcies, per cert?— els van caure al damunt. Fidel al guió, la noia aixeca els braços tremolosos i fa com si intentés atrapar una pota del gall dindi imaginari, fins que, aleshores, cronomètricament, el segon misto també s’apaga. Per això n’encén un altre —el tercer— i, aquesta vegada, en la imaginació la flama es converteix en una família sencera que celebra el Nadal. Veu una mare contemplant embadalida el fill i la filla, veu un avi i veu un pare bon jan. Qui són? Tant li fa: són feliços i amb això en té prou. La venedora de mistos deixa que galta avall li regalimi una llàgrima. És un moment culminant, perquè, just ara, amb un gest abrupte ha d’escampar la resta de mistos per la neu, amb tan mala fortuna que només n’hi quedi un al davantal. Només un de sec, pobrissona. Dit i fet: amb un gest brusc, els mistos s’escampen per la neu i s’humitegen fatalment. Només n’hi queda un, el mateix un de sempre. El coneix tan bé que podria posar-li nom i dir-li, per exemple, Pepito. Així, l’any que ve, quan el tornés a veure li diria: «Què fas, Pepito? Com has passat l’any?».

La noia sap que quan encengui aquest únic misto salvat de la humitat veurà la figura amb aura de l’àvia, sap que li explicarà les penes i que l’àvia la consolarà i li dirà que l’acompanyi al més enllà on ara viu, amb els pares i amb l’avi, en un lloc on tothom és feliç «perquè a ningú no li falta de res i ningú no ambiciona res». Aquesta frase la irrita especialment. Està farta de la bondat nadalenca, està farta dels bons sentiments de desembre, de les insuportables nadales que sent per les ràdios que s’escapen de les finestres mal tancades, de les estrelles de bombetes i d’aquest permanent conte de Nadal en què sempre reviu per no avançar mai. Està tan fastiguejada que se li acut la possibilitat d’acabar d’una vegada, d’encendre el misto i, per comptes d’observar el cel buscant l’àvia, afanyar-se a acostar-lo a la porta de la casa, de manera que la fusta —potser cartró pedra i prou— comenci a cremar tan ràpid que el foc s’estengui tot seguit a la resta d’aquella casa de gent falsament feliç, a la ciutat sencera —almenys als quatre carrers que coneix, perquè potser no n’hi ha més—, i d’allà a les pàgines del llibre on tot això reviu sempre, i del llibre a l’escriptori del maleït narrador que la va condemnar a repetir, any rere any, el mateix melodrama infantil. Que es cremi tot!, mussita mentre grata el misto amb ràbia i acosta la flama a la porta, que s’ennegreix però, de tan humida, no acaba d’encendre’s, per desgràcia seva, perquè, abans de tenir temps de res més, fatalment se li apareix l’àvia, que la portarà amb els pares a aquell lloc «on tothom és feliç» perquè així, al matí, un home i una dona trobin el seu cadàver infantil en el portal i comentin amb pena: «Pobrissona, ha mort de fred». Mentre contempla amb animadversió la cara beatifica de l’àvia, la noia dubta si ja altres vegades ho ha intentat i si, el pròxim any, li servirà de res procurar actuar amb més rapidesa.





L’accident


Redueixo la marxa, tombo la cantonada, poso l’intermitent esquerre, canvio de carril i, com que preveig que el semàfor se’m posarà aviat vermell, pitjo l’accelerador per intentar travessar la Diagonal abans que se m’hi posi. Hauria pogut passar si no hagués estat perquè, a cosa de cinc metres del pas de vianants, les motoretes que vénen per la Diagonal arrenquen, segons abans que el semàfor els canviï de color i els vianants es llancin a la calçada, en dos ramats apressats i compactes que, de cada una de les voreres, surten cap a la contrària. Freno a un pam de la línia blanca i, immediatament, de darrere d’un cotxe aparcat se m’acosten dos homes d’una edat indefinida, prims, amb barba de dies, cabells molt llargs, nuats en una cua i, als braços, tatuatges que no m’aturo a desxifrar perquè el que intento, mentre enfonso el botó de seguretat de la porta, és que no m’omplin el parabrisa d’aquesta aigua marronosa que duen en un cubell de plàstic blau i que escampen amb esponges que han perdut el color. Els dic que no amb el cap i amb el dit, diverses vegades. Com que tot i així continuen endavant, bellugo totes dues mans amb grans gestos, perquè els quedi clar que no vull que em netegin els vidres, però insisteixen; n’hi ha un que fins i tot ha col·locat ja l’esponja a prop del parabrisa i l’acosta amb una lentitud amenaçadora. De l’esponja cauen —una, dues, tres…— gotes sobre la carrosseria, fins que, quan veig que pel pas hi travessa l’últim vianant i l’homenet verd del semàfor comença a titil·lar, clavo el peu dret a l’accelerador i, una vegada superats els dos netejaparabrises, que es fan enrere de cop —un d’ells descarrega el puny contra el maleter—, giro el volant cap a la dreta per esquivar un home que, ves per on, decideix passar ara, amb tan mala fortuna que —potser perquè, a més, controlo pel retrovisor si els netejaparabrises em segueixen— sento un xiscle i un xoc sec frontal. Sóc a temps de veure com una dona grassa i de cabells d’un blanc blavós desapareix sota el cotxe. Quan freno ja he notat el cos sota les rodes.

És evident que no puc ni considerar la possibilitat de fugir, perquè hi ha un munt de persones mirant-me amb cara de terror, des d’altres cotxes i des de les voreres. Encara que ara sortís a cent per hora, ni que sigui uns quants n’haurien memoritzat la matrícula. Opto per posar el fre de mà, treure la clau, ficar-me-la a la butxaca, obrir la porta i sortir fora. La dona és sota el cotxe, estirada a terra. «Que no la toqui ningú!», crida un home. «Hi ha cap metge?», demana una dona. «Un metge, sisplau!». Els netejaparabrises s’han quedat on eren, però des d’allà m’increpen, brandant les esponges. No sé per què m’alegro que es mantinguin a distància, ja que, de fet, estic envoltat per una gernació de persones que no m’insulten pas menys que ells, ni s’estan de sacsejar-me amb intensitat, i res no fa pensar que la intensitat específica que ells hi aportarien faria gaire superior la intensitat global actual. Un home amb perruquí, bigoti i la cara envermellida em copeja els braços amb un paraigua. «Assassí!», diu, i cada cop que ho diu m’escup un grapat de capellans. «Escolti, tranquil…», li dic. «Sí! És un assassí!», fa un cor de cinc o sis persones, rere seu. Si pogués agafar la dona i ficar-la al cotxe la duria ara mateix a un hospital; així podríem examinar si té res greu i, de passada, m’allunyaria d’aquest xafarranxo. Però no puc ni acostar-m’hi i, encara que algú ha dit que no la toquin, hi ha dos homes que no paren d’agafar-la per aquí i per allà. N’hi ha un que li pren el pols. Un altre li té l’orella posada al pit. Tots dos fan unes cares llargues que no presagien cap bona notícia.

Però, de cop, la dona obre els ulls. Dues velles amb carretó de la compra l’assenyalen immediatament: «Ha obert els ulls! Ha obert els ulls!». La dona mira a un costat i a l’altre i intenta aixecar el tors. «No es bellugui, senyora!», li diu el mateix home que abans ha comminat tothom a no tocar-la. «Podria tenir alguna cosa trencada i no saber-ho». «Com, que no em bellugui?», diu la dona. «I tant que em bellugo! He d’anar a comprar». A poc a poc, doncs, surt de sota el cotxe i, amb l’ajut dels dos que feien de metges, es posa dreta i s’espolsa la faldilla. Aprofito per acostar-m’hi i dir-li: «Pugi al cotxe, que la porto a l’hospital. Li haurien de fer una revisió a veure si s’ha trencat res o s’ha fet mal, encara que sembli que no». La dona em mira amb cara neutra. «L’he atropellada jo. Deixi’m portar-la a l’hospital». Aleshores els ulls se li encenen: «Vostè? Ha sigut vostè?». «Sí, sí! Ha sigut ell!», clama la gernació. La dona se m’acosta amb ràbia i comença a copejar-me amb els punys. Copeja amb tota la força però no em fa mal. Em copeja fins i tot quan esclata a plorar. És la histèria, la tensió acumulada. Ho comprenc i no dic res, i aguanto estoicament la pluja de cops. Passem així força estona. De fet, seria lògic que els que ens envolten ens separessin. L’haurien d’agafar pels braços i evitar que continuï pegant-me, però no fan res, a part de contemplar l’escena amb gran curiositat. Al cap d’una estona, quan els seus cops, tot i que fluixos, comencen a provocar-me un dolor lleuger al pit, alço els braços per protegir-me, i, com que la dona no atura l’allau de cops, li agafo els seus per evitar que continuï copejant-me. Simplement li agafo els braços, però els espectadors interpreten aquest gest com un atac i comencen a cridar: «Ei, ei!». «Quina barra!». «Què s’ha cregut? A més d’atropellar-la, ara la pega!». «No en té prou de gairebé matar-la! Ara, a més, la maltracta sense tenir en compte l’edat!». I, aleshores, de sobte ja no és la dona qui em pega, sinó que em peguen tots. Intento arrencar a córrer però no puc, estic del tot envoltat, em claven cops de puny pel davant i pel darrere, per la dreta i per l’esquerra. Sonen els clàxons, la circulació continua aturada, i als que em peguen a mi s’hi afegeixen els automobilistes, que es barallen amb els que em peguen i demanen que ens fem tots a un costat i deixem lliure el carrer. Des de la seva vorera, els netejaparabrises, sense deixar ni per un moment d’anar cotxe per cotxe amb les esponges, intentant que els donin diners, exhorten els que em peguen a fer-ho més fort. Es tal l’allau de cops de puny i de peu que inicio una lenta caiguda cap a terra, en el curs de la qual percebo la lluïssor d’una navalla, que poc després tinc a l’estómac un instant, l’instant necessari per fer-me un tall net i profund. Em sorprèn que una ganivetada no faci tant de mal com sempre havia imaginat que havia de fer, i veig la sang uns segons més tard, quan ja sóc del tot a terra i un home amb caçadora marró em deixa caure el peu al pit, una vegada i una altra, amb força, mentre noto que a cada cop se m’estellen les costelles. Al meu voltant n’hi ha uns quants d’agenollats, que em claven cops de puny a la cara i m’estiren dels cabells per allunyar-me el crani de terra i, tot seguit, rebotre-l’hi, de manera que de seguida sento el crec d’una esquerda. No sé d’on ha sortit una nena amb trenes i un martell, que es dedica a deixar-me’l caure sobre el front. Noto com la sang —probablement de l’esquerda de darrere del crani— em xopa ja l’esquena, però aviat també m’inunda els ulls i d’això en dedueixo que també hi deu haver una esquerda frontal; deu ser una ferida prou evident, perquè tot d’una s’aturen i em miren amb interès. Jo no em moc ni mica. Per por, ni respiro. Cessen els cops. Diverses veus repeteixen un eco que s’allunya: «Em sembla que és mort, anem’s-en», i de sobte tot és una desbandada de passes que s’allunyen. I després, el silenci. Continuo quiet. Deixo passar una estona. M’incorporaré quan siguin prou lluny.

Passen els segons, veloços com els cotxes pel carrer. Intento aixecar-me. Ho aconsegueixo amb molt d’esforç, trontollant engego a caminar fins a la vorera, veig el cotxe en un gual, algú l’ha degut empènyer per facilitar la circulació. N’han trencat alguns vidres, n’han abonyegat les portes i el sostre. M’hi acosto i, mentre busco les claus a la butxaca, des de l’altra vorera els netejaparabrises comencen a assenyalar-me i a cridar que no sóc mort. No tinc temps d’entrar al cotxe i engegar-lo perquè d’una cafeteria que hi ha just al costat surten dos cambrers que m’aculen contra la paret i afegeixen els seus crits als dels netejaparabrises, amb tal potència de veu que aviat se n’assabenta tota la gent que abans s’havia allunyat per por d’haver-me mort. N’hi ha que ja eren a un o dos carrers de distància, però tots tornen corrents. Se’ls uneixen tres homes joves que abans no hi eren, amb jaquetes negres i cabells curts, que comencen a insultar-me. Em diuen borratxo, mal vestit, puto homeless. El primer cop és d’un bat de beisbol, a l’esquena. Quan em doblego cap endavant rebo un cop de genoll a l’estómac; després, mentre caic, una puntada de peu a la cara. Rebo cops de puny donats amb aquells artefactes punxeguts que es col·loquen als dits per marcar la cara i que em sembla que en diuen puny americà. Un dels tres homes joves s’acaba d’un glop la cervesa de l’ampolla, la trenca contra un fanal i me la clava al pit, a l’estómac, a la cara, als braços, un cop i un altre. Ja sóc del tot a terra. Fent palanca amb un clauer, el més jovenet —un adolescent— em buida l’ull esquerre i amb el dret el veig que penja d’una mena de vena. Els altres es fan enrere, amb cara de fàstic. «Va, prou», diu un, però el més jove es treu una navalla petita i estreta, i cada cop que me la clava al tors la fa girar cent vuitanta graus, per eixamplar la ferida, i una d’aquestes ferides és tan grossa i tan fonda que, en un descuit, la navalla li cau dins, i —amb tot l’enrenou de gent que hi ha i les disputes per situar-se en lloc preferent per acarnissar-se’m— no aconsegueix treure-la, tot i que hi fica la mà, i el braç fins al puny, i haver-la perdut l’indigna encara més i fa que es posi dret per clavar-me puntades de peu a la cara. Ara la sang raja sense parar i jo mateix em sorprenc que en tingui tanta. En dec haver perdut litres. Tota la roba n’és xopa. A tothom que passa els expliquen el cas: «Ha atropellat una dona». «Una dona i la seva filla, ha atropellat». «Ha atropellat una família: una dona i tres nenes petites, una d’elles amb cotxet». Un home em salta al damunt del pit, una vegada i una altra, i sento com, una per una, les costelles que s’havien anat estellant ara peten del tot —croc, crec— i em fa por que, si continua així, m’aixafi els pulmons, però no sé si que m’aixafi els pulmons ha de ser gaire més greu que tot plegat, tot i que de seguida sé que sí que és més greu quan noto que, efectivament, els pulmons se’m pleguen com la manxa d’un acordió i quedo immòbil i de costat, escopint sang per la boca. Aleshores em giren de panxa enlaire, em contemplen i m’escupen a la cara. N’hi ha un que s’entreté jugant amb l’ull que em penja i em fa por que, jugant jugant, comenci a estirar-lo i es trenqui la vena o tubet que manté el globus ocular en connexió encara amb la cavitat i amb un cert poder de visió que em sorprèn perquè, quan el giren cap a mi, jo mateix em veig l’altre ull, el nas, la boca, les poques dents que encara em queden a la boca, perquè la majoria m’han anat caient. De cop tots queden quiets. «Es mort?», pregunta algú. «Abans també semblava mort, i ja ho veus». Però ningú no diu res més i, a poc a poc, comencen a allunyar-se una altra vegada, i jo m’estic ben quiet durant molta estona —cinc minuts, set minuts— i juro que no em bellugaré fins que hagi passat prou temps perquè se n’hagin anat tots ben lluny i ja no se’n recordin de mi; però, com que tinc la cara girada cap a la paret i no la puc moure, i fins i tot tinc la desgràcia que al camp visual de l’ull que em penja només hi hagi la camisa, doncs no sé si de debò se n’han anat o són a prop, però només aixecar el cap m’adono que m’he bellugat abans d’hora, perquè n’hi ha un que comença a cridar: «Que s’aixeca! Que s’aixeca!», i tots tornen enrere i se’m llancen al damunt, amb més fúria, perquè el fet que torni a aixecar el cap una altra vegada els subleva. M’arrosseguen fins a la vorada i em col·loquen l’avantbraç esquerre —entre la vorada i la calçada— de tal manera que, saltant-hi al damunt, me’l peten a la primera. Criden: «Bien!». Tot seguit fan el mateix amb l’avantbraç dret. Amb els peus ho fan d’una altra manera. La mateixa nena d’abans, la del martell, es dedica ara a descarregar-me’l amb tota la força contra les falanges, i només quan es convencen que ni una de les extremitats no està en condicions d’aguantar-me dret, es fan novament enrere a poc a poc i desapareixen per la cantonada, però no del tot perquè de tant en tant n’hi ha un que treu el cap per assegurar-se que no m’aixeco. Fins que, un munt de minuts després —potser mitja hora?—, també aquest se n’atipa i ja no torna a treure el cap.

Aleshores m’aixeco a poc a poc. Que m’hagin rebentat les falanges dels peus fa que caminar em sigui complicadíssim i dolorós. Tenir els braços trencats em dificulta l’acció de tornar a col·locar l’ull a lloc, però finalment —més o menys— ho aconsegueixo. Arrossegant el peu dret —el més malmès— arribo a la font del xamfrà. Em rento la cara, m’espolso la roba tan bé com puc i em pentino amb els dits, fent servir com a mirall l’aigua, fins que m’adono que de fet hi veig ben poc, en aquell mirall líquid. Després fico la mà per un dels nombrosos forats del tors i aconsegueixo treure la navalla que encara hi duia clavada. Mentre la netejo sota el raig d’aigua de la font, una dona amb dues nenes em veu i crida: «Cuidado! Porta una navalla!». A l’instant, totes dues nenes xisclen i els xiscles alerten els que abans em copejaven; si tots no, almenys els que viuen o treballen a prop, perquè en un moment hi tornen tots, i encara que a alguns dels que ara em copegen no els reconec d’abans, s’hi apliquen amb la mateixa devoció que els altres. Reconec la nena del martell. Reconec el cambrer de la cafeteria, que ara intenta clavar-me la forquilla de trinxar. Reconec l’home jove de la jaqueta de cuiro, que crida: «Dóna’m la navalla! És meva, me l’ha robada!». «És un lladre filldeputa!», diu el cambrer. Jo faig voltes en rodó, brandant la navalla de manera que em converteixo en el centre d’un cercle sense altres persones que jo i que té per radi la suma de la llargada del meu braç i la fulla de la navalla. Tots els que m’envolten es mantenen just a aquesta distància dibuixada com amb compàs; els més agosarats són al límit de la circumferència i m’increpen. Aleshores passa que els més espavilats, veient que tota l’estona faig voltes cap a la dreta, comencen a preveure que la punta de la navalla trigarà uns segons a tornar on són i s’avancen, entren dins del cercle i intenten agafar-me. Per això em veig obligat a canviar sovint i de sobte el sentit de rotació, per impossibilitar-los els càlculs. Però aleshores arriba un home amb un dòberman, s’obre camí fins a primera fila i incita la bèstia a llançar-se’m al damunt. La gent hi està d’acord: «Va, gos, vés-hi!», li diuen i, en efecte, el gos se m’abraona i em fa caure, i el fet que li faci un bon tall al coll amb la navalla no fa més que atiar la bèstia i horroritzar la gent, que es tapa els ulls, esgarrifada. «Li ha clavat la navalla al pobre gos!», criden, però en canvi no criden quan el gos em devora les orelles i les galtes i em clava les dents —enormes— al coll, tot això ho aplaudeixen amb grans «bravo!» i «visca!» i «bien!», igual que aplaudeixen quan —havent-me pres algú la navalla i havent-se endut el dòberman perquè, tip de mossegar-me a mi, s’havia llançat també damunt d’una dona que aplaudia i xisclava amb veu agudíssima— se m’acosta el cambrer de la cafeteria i em clava al cor un corró d’amassar pa al qual li ha estat fent punta tota aquesta estona, des que ha vist que amb la forquilla de trinxar no en tenia prou. De no se sap ben bé on, apareix un home amb una escopeta de caça, amb ganes de participar-hi, però li diuen que res d’escopetes, no perquè estiguin majoritàriament contra les armes de foc sinó per por de ferir un innocent, per una banda, i, per l’altra, perquè troben molt més interessant dur-me fins al pis sisè —on viu un dels presents—, i no pas en ascensor sinó escales amunt i arrossegat pels peus, de manera que el cap em vagi rebotant contra cada graó. Això els complau força. Quan som a dalt, m’arrosseguen per la moqueta —«De pressa, de pressa, que ho està tacant tot de sang!»—, obren el balcó, m’agafen en braços i em llancen al carrer entre els aplaudiments de la massa i dels netejaparabrises, que criden: «¡Duro con él, coño!», i ballen per celebrar-ho.

M’estic una estona a terra, amb els ulls tancats.

Què he de fer per convence’ls que sóc mort? Quantes hores hauré d’estar immòbil si, segons s’ha vist, ni amb mitja hora d’immobilitat no en tenen prou? Hauré d’esperar que es faci de nit, tornin a casa els que aquí només hi tenen la feina i es fiquin al llit els que hi viuen? Aguanto la respiració, que no notin que encara aleno. Però al cap de ben poc m’adono que no hi ha ningú al meu voltant, i això em sobta perquè, tal com he anat comprovant, sempre que em donen per mort romancegen una bona estona abans d’anar-se’n, no fos una falsa alarma. Aixeco el cap amb prevenció, per por que sigui una trampa, i veig que ningú no està per mi. Tots són uns metres més enllà i no em miren perquè, segons dedueixo pel que sento que diuen, un cotxe ha envestit una moto. Segons sembla, després de badar mirant la gernació que m’envoltava, el del cotxe ha accelerat per aprofitar les últimes dècimes de segon del semàfor verd i, just en aquell moment, de seguida que el verd del semàfor dels vianants ha començat a titil·lar, la moto ha arrencat com un llamp i, de la trompada consegüent, moto i motorista han sortit volant. Es per això que la gent ha girat la cara i l’interès cap allà. Tots en comenten els detalls, amb una veu que es fa més alta a mesura que creix la indignació. Tots corren cap al cotxe i, com que l’home ha enfonsat el botó de seguretat, trenquen els vidres amb el martell de la nena aquella, l’agafen per la solapa i el treuen fora per la finestra trencada. M’aixeco lentament, m’espolso, intento posar-me a lloc la roba amarada de sang. Veig l’home de lluny: és prim i la por encara li fa ressaltar més els ulls, que imploren misericòrdia. Intenta justificar-se: explica que la moto li ha sortit de cop, quan ell encara tenia el semàfor verd. Però no li fan cas. Primer un i després un altre, comencen a clavar-li cops de puny. L’home es resisteix. Encara intenta raonar. D’un cop de puny a l’estómac es doblega i cau a terra. Aleshores comencen les puntades de peu. Vaig cap al meu cotxe. Es el moment de ficar-m’hi dins, engegar el motor i fugir dissimuladament. Se senten els crits de l’home. Ja tinc la clau a la porta del cotxe, però m’aturo, la trec, em giro i, amb les poques forces que em queden, m’obro pas a poc a poc entre la gent, arribo on és l’home i, un moment que reïx a mig aixecar-se, li clavo quatre hòsties i un cop de genoll que el rebat contra terra, accions que la gentada acull amb crits d’aprovació; alguns em feliciten i em donen copets a l’esquena.





QUIM MONZÓ i GÓMEZ (Barcelona, 1952). Narrador, articulista i traductor, és una de les figures més rellevants i representatives de la literatura catalana contemporània.

Treballa com a grafista i com a corresponsal de premsa i l’any 1976 publica la seva primera novel·la, L’udol del griso al caire de les clavegueres (Premi Prudenci Bertrana). Aviat destaca en el terreny de la narrativa breu amb obres com Uf, va dir ell (1978), Olivetti, Moulinex, Chaffoteaux et Maury (1980), L’illa de Maians (1985), El perquè de tot plegat (1993) o Guadalajara (1996). Aquests cinc llibres són revisats i aplegats a Vuitanta-sis contes (1999), obra que li val el Premi Nacional de Literatura i la Lletra d’Or, l’any 2000. Autor, també, de les novel·les Benzina (1983) i La magnitud de la tragèdia (1989), Quim Monzó té una trajectòria especialment extensa com a articulista. Les obres El dia del senyor (1984), Zzzzzzzz (1987), La maleta turca (1990), Hotel Intercontinental (1991), No plantaré cap arbre (1994), Del tot indefens davant dels hostils imperis alienígenes (1998), Tot és mentida (2000), El tema del tema (2003) i Esplendor i glòria de la Internacional Papanates (2010) són una mostra de la mirada lúcida de l’autor.

Ha traduït autors com Truman Capote, Roald Dahl, Ernest Hemingway, Arthur Miller, J. D. Sallinger o Mary Shelley, entre d’altres, i les seves obres s’han traduït a més d’una vintena d’idiomes. L’any 2007 va fer el discurs inaugural de la Fira del Llibre de Frankfurt.





