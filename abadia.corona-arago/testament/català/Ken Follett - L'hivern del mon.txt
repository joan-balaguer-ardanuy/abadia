Després de l’èxit mundial de La caiguda dels gegants, Ken Follett presenta la segona entrega de la trilogia The Century. En aquesta novel·la narra la història dels fills de les cinc famílies protagonistes des de les vigílies de la Segona Guerra Mundial fins als inicis de la Guerra Freda. El nazisme, la invasió de la Unió Soviètica, l’atac a Pearl Harbor, la guerra civil espanyola i el desenvolupament de la bomba atòmica són alguns dels esdeveniments que marcaran les seves vides.





Ken Follett





L’hivern del món


The Century - 2



ePUB v2.0

vidadoble 01.01.13





Títol original: The Winter of the World

Ken Follett, 2012

Traducció: Jordi Puig, 2012

Edició digital: vidadoble (v1.0)

Segona edició: Epubqüest (v2.0)

ePUBCat base r1.3





En record dels meus avis,

Tom i Minnie Follett,

Arthur i Bessie Evans





La trilogia The Century combina la dimensió èpica i el drama humà, segell distintiu de les obres de Ken Follett, a una escala mai concebuda fins ara, ni tan sols per ell.

Amb la mateixa habilitat que en les seves novel·les ambientades a l’Edat Mitjana, en The Century segueix els destins entrellaçats de tres generacions de cinc famílies: una gal·lesa, una anglesa, una russa, una alemanya i una altra nord-americana.

La primera novel·la, La caiguda dels gegants, està emmarcada en els esdeveniments crucials de la Primera Guerra Mundial i la Revolució russa. La següent es centra en la Segona Guerra Mundial, i la tercera, en la Guerra Freda.

The Century narra en essència el segle XX i permet assistir en primera persona a una de les èpoques possiblement més convulses, violentes i determinants de la nostra història.





PERSONATGES


NORD-AMERICANS

Família Dewar

Senador Gus Dewar

Rosa Dewar, l’esposa

Woody Dewar, el fill gran

Chuck Dewar, el fill petit

Ursula Dewar, la mare de Gus

Família Peixkov

Lev Peixkov

Olga Peixkov, l’esposa

Daisy Peixkov, la filla

Marga, l’amant de Lev

Greg Peixkov, fill de Lev i Marga

Gladys Angelus, actriu de cinema, també amant de Lev

Família Rouzrokh

Dave Rouzrokh

Joanne Rouzrokh, la filla

Alta societat de Buffalo

Dot Renshaw

Charlie Farquharson

Altres

Joe Brekhunov, gàngster

Brian Hall, dirigent sindical

Jacky Jakes, jove actriu

Eddie Parry, mariner, amic de Chuck

Capità Vandermeier, superior de Chuck

Margaret Cowdry, bella hereva

Personatges històrics reals

Franklin Delano Roosevelt, 32è president dels Estats Units

Marguerite «Missy» LeHand, l’ajudant

Harry Truman, vicepresident i 33è president dels Estats Units

Cordell Hull, secretari d’Estat

Sumner Welles, subsecretari d’Estat

Coronel Leslie Groves, membre del Cos d’Enginyers de l’Exèrcit

ANGLESOS

Família Fitzherbert

Comte Fitzherbert, anomenat Fitz

Princesa Bea, l’esposa

«Boy» Fitzherbert, vescomte d’Aberowen, el fill gran

Andy, el fill petit

Família Leckwith-Williams

Ethel Leckwith (de soltera Williams), parlamentària per Aldgate

Bernie Leckwith, marit d’Ethel

Lloyd Williams, fill d’Ethel, fillastre de Bernie

Millie Leckwith, filla d’Ethel i Bernie

Altres

Ruby Carter, amiga de Lloyd

Bing Westhampton, amic de Fitz

Lindy i Lizzie Westhampton, filles bessones de Bing

Jimmy Murray, fill del general Murray

May Murray, la germana

Marquès de Lowther, anomenat «Lowthie»

Naomi Avery, millor amiga de Millie

Abe Avery, germà de Naomi

Personatges històrics reals

Ernest Bevin, parlamentari, ministre d’Afers Estrangers

ALEMANYS I AUSTRÍACS

Família Von Ulrich

Walter von Ulrich

Maud, l’esposa (de soltera lady Maud Fitzherbert)

Erik, el fill

Carla, la filla

Ada Hempel, la minyona

Kurt, fill il·legítim d’Ada

Robert von Ulrich, cosí segon de Walter

Jörg Schleicher, company de Robert

Rebecca Rosen, òrfena

Família Franck

Ludwig Franck

Monika, l’esposa (de soltera von der Helbard)

Werner, el fill gran

Frieda, la filla

Axel, el fill petit

Ritter, xofer

Comte Konrad von der Helbard, pare de Monika

Família Rothmann

Doctor Isaac Rothmann

Hannelore Rothmann, l’esposa

Eva, la filla

Rudi, el fill

Família von Kessel

Gottfried von Kessel

Heinrich von Kessel, el fill

Gestapo

Comissari Thomas Macke

Inspector Kringelein, cap de Macke

Reinhold Wagner

Klaus Richter

Günther Schneider

Altres

Hermann Braun, el millor amic d’Erik

Sergent Schwab, jardiner

Wilhelm Frunze, científic

RUSSOS

Família Peixkov

Grigori Peixkov

Katerina, l’esposa

Vladímir, anomenat sempre Volòdia, el fill

Anya, la filla

Altres

Zoia Vorótsintsev, física

Ilià Dvorkin, agent de la policia secreta

Major Lémitov, cap de Volòdia

Coronel Bóbrov, oficial de l’Exèrcit Roig a Espanya

Personatges històrics reals

Lavrenti Béria, cap de la policia secreta

Viatxheslav Mólotov, ministre d’Afers Estrangers

ESPANYOLS

Teresa, mestra de primeres lletres

GAL·LESOS

Família Williams

Dai Williams, avi

Cara Williams, àvia

Billy Williams, parlamentari per Aberowen

Dave, fill gran de Billy

Keir, fill petit de Billy

Família Griffiths

Tommy Griffiths, agent polític de Billy Williams

Lenny Griffiths, fill de Tommy





PRIMERA PART


L’altra galta





1


1933





I


Carla sabia que els seus pares estaven a punt de barallar-se. Tan bon punt va entrar a la cuina va notar l’hostilitat, com la fredor del vent que bufa als carrers de Berlín abans d’una tempesta de neu de febrer i et glaça els ossos. Va estar a punt de girar cua i sortir.

Els seus pares no es barallaven gairebé mai. En general eren afectuosos; massa i tot. Carla s’esgarrifava quan es feien petons davant d’altres persones. Els seus amics ho trobaven estrany; els pares dels altres no ho feien. Una vegada ho va dir a la seva mare, que va riure encantada:

—L’endemà de casar-nos, al teu pare i a mi ens va separar la Gran Guerra —va dir.

Era anglesa de naixement, tot i que amb prou feines se li notava.

—Jo em vaig quedar a Londres i ell va tornar a Alemanya i es va incorporar a l’exèrcit. —Carla havia sentit aquesta història moltes vegades, però la mare no es cansava mai d’explicar-l’hi—. Ens pensàvem que la guerra duraria tres mesos, però no el vaig tornar a veure fins al cap de cinc anys. Tot aquell temps em delia per tocar-lo. Ara no me’n canso mai.

El pare encara era pitjor.

—La teva mare és la dona més llesta que conec —havia dit feia només uns dies en aquella mateixa cuina—. Per això m’hi vaig casar. No va tenir res a veure amb…

Va callar i la mare i ell van riure amb complicitat, com si amb onze anys Carla no sabés res del sexe. Era vergonyós.

Però, de tant en tant, es barallaven. Carla en coneixia els senyals i sabia que estava a punt d’esclatar una baralla.

Els seus pares estaven asseguts a taula, de cara. El seu pare portava un vestit gris fosc i fúnebre, una camisa blanca emmidonada i una corbata negra de setí. Estava impecable, com sempre, fins i tot ara que calbejava i la cintura li sobresortia una mica per sobre de la cadena del rellotge d’or. Tenia una expressió pètria, de fingida calma. Carla coneixia prou bé aquesta expressió. Sempre feia aquesta cara quan algú de la família havia fet una cosa que el disgustava.

Davant tenia un exemplar del Der Demokrat, el setmanari on treballava la mare: hi escrivia una columna de xafarderies polítiques i diplomàtiques amb el nom de Lady Maud. El pare es va posar a llegir en veu alta.

—«Herr Adolf Hitler, el nostre flamant canceller, va fer la seva presentació en la societat diplomàtica a la recepció del president Hindenburg».

Carla sabia que el president era el cap d’Estat. Era un càrrec electe, però es mantenia per sobre de les picabaralles del dia a dia de la política: feia d’àrbitre. El canceller era el primer ministre. Encara que haguessin nomenat Hitler canceller, el seu partit no tenia majoria absoluta al Reichstag —el Parlament alemany— i, per tant, de moment, els altres partits podien limitar els excessos dels nazis.

El pare parlava amb disgust, com si es veiés obligat a esmentar una cosa repulsiva, per exemple les aigües fecals.

—«Semblava incòmode amb el jaqué de gala».

La mare de Carla prenia cafè i mirava per la finestra, cap al carrer, com si li interessessin les persones que anaven cap a la feina amb bufandes i guants. Ella també feia veure que estava tranquil·la, però Carla sabia que esperava el seu moment.

Ada, la minyona, tallava formatge al taulell amb el davantal posat. Va deixar un plat davant del pare, però ell no en va fer cas.

—«Herr Hitler va quedar del tot encisat amb Elisabeth Cerruti, la culta esposa de l’ambaixador italià, que duia un vestit de vellut rosa amb voravius de marta».

La mare sempre escrivia sobre el que portava la gent. Deia que ajudava el lector a imaginar-se’ls. Ella també tenia vestits elegants, però els temps eren difícils i feia anys que no se’n comprava cap de nou. Aquell matí se la veia esvelta i distingida, amb un vestit de caixmir blau marí que segurament era tan vell com Carla.

—«La signora Cerruti, que és jueva, és una feixista apassionada, i va parlar una bona estona amb el canceller. Va suplicar a Hitler que deixés d’atiar l’odi contra els jueus?».

El pare va deixar la revista sobre la taula amb un cop sec.

«Ja hi som», va pensar Carla.

—Ets conscient que això enfurismarà els nazis —va dir.

—Espero que sí —va dir la mare, fredament—. El dia que estiguin contents amb el que escric, ja puc plegar.

—Són perillosos, si se’ls irrita.

Els ulls de la mare van brillar enrabiats.

—No siguis condescendent, Walter. Sé que són perillosos, per això m’hi oposo.

—Doncs jo no entenc de què serveix fer-los enrabiar.

—Tu bé que els ataques al Reichstag.

El pare era un membre del Parlament elegit pel Partit Socialdemòcrata.

—Participo en un debat raonat.

«Que típic», va pensar Carla. El pare era lògic, cautelós, respectuós de la llei. La mare tenia classe i sentit de l’humor. Ell se sortia amb la seva amb silenciosa persistència; ella, amb encant i desvergonyiment. No es posarien mai d’acord.

—No faig que els nazis es tornin bojos de fúria —va afegir el pare.

—Potser és per això que no els perjudiques gaire.

El pare, a qui irritava la rapidesa verbal de la seva dona, va aixecar la veu.

—I tu et penses que els perjudiques gaire fent brometes?

—Me’n fumo, d’ells.

—I per a tu això és un substitut de la discussió.

—Crec que totes dues coses són necessàries.

El pare es va enfadar encara més.

—Però Maud, que no veus que amb això et poses en perill i poses en perill la teva família?

—Ben al contrari. El perill de debò és no fúmer-se’n, dels nazis. Quina vida tindrien els nostres fills si Alemanya es convertís en un Estat feixista?

Aquestes converses neguitejaven Carla. No suportava pensar que la família podia córrer perill. La vida havia de continuar com sempre. Desitjava poder seure en aquella cuina una eternitat de matins, amb els seus pares a cada punta de la taula de pi, i Ada al taulell, i el seu germà, Erik, voltant per dalt i fent tard com sempre. Per què havien de canviar les coses?

Tota la vida havia sentit converses sobre política a l’hora d’esmorzar i creia que entenia el que feien els seus pares, i que l’únic que pretenien era fer d’Alemanya un lloc millor per a tothom. Però darrerament havien començat a parlar d’una manera diferent. Semblava que pensessin que hi havia un perill imminent, per molt que Carla no es pogués imaginar quin.

—Déu sap que faig el que puc per mantenir Hitler i la seva turba a ratlla —va dir el pare.

—I jo també. Però quan tu ho fas creus que ets molt assenyat. —La cara de la mare estava rígida de ressentiment—. I quan ho faig jo m’acuses de posar la família en perill.

—I amb molta raó —va continuar el pare.

La baralla tot just acabava de començar, però en aquest moment Erik va baixar trepitjant els graons com un cavall i es va precipitar cap a la cuina amb la cartera de l’escola penjant de l’espatlla. Tenia tretze anys, dos anys més que Carla, i li creixien quatre pèls negres ben poc estètics al bigoti. Quan eren petits, Carla i Erik jugaven plegats tot el dia, però això s’havia acabat, i des que havia crescut tant, el nen fingia que la trobava estúpida i infantil. De fet, era més llesta que ell, i sabia moltes coses que ell no entenia, com ara el cicle mensual de les dones.

—Quina peça estava tocant? —va preguntar a la mare.

Sovint, als matins els despertava el piano. Era un piano de cua Steinway, heretat, com la casa, dels pares del pare. La mare tocava als matins, perquè, segons ella, durant el dia estava massa enfeinada i a la nit estava massa cansada. Aquell matí havia tocat una sonata de Mozart i després una peça de jazz.

—Es diu «Tiger Rag» —va dir a Erik—. Vols formatge?

—El jazz és decadent —va dir Erik.

—Quina bestiesa.

Ada va posar un plat amb formatge i talls de salsitxa per a Erik, que ell va devorar. Carla trobava que era un mal educat.

—Qui t’ha ensenyat aquesta bestiesa, Erik? —va preguntar el pare, amb severitat.

—Hermann Braun diu que el jazz no és música, que són negres fent soroll.

Hermann era el millor amic d’Erik i el seu pare estava afiliat al Partit Nazi.

—Hermann hauria de provar de tocar-ne. —El pare va mirar la mare i se li va estovar l’expressió. Ella li va somriure—. Fa molts anys la teva mare va intentar ensenyar-me a ballar ragtime, però no hi va haver manera que agafés el ritme.

—Era com intentar fer patinar una girafa —va dir la mare, rient.

Carla va veure que s’havia acabat la baralla i es va treure un pes de sobre. Es va animar una mica. Va agafar pa negre i el va sucar a la llet.

Però ara era Erik qui tenia ganes de discutir.

—Els negres són una raça inferior —va dir en to desafiant.

—Ho dubto —va dir el pare amb paciència—. Si un nen negre s’eduqués en una bona casa, plena de llibres i pintures, i l’enviessin a una escola cara amb bons professors, seria tan llest com tu.

—Això és una bestiesa! —va protestar Erik.

—No parlis així al teu pare, marrec —va intervenir la mare. El seu to era lleuger. Havia esgotat la ràbia amb el pare. Només semblava decebuda i fatigada—. No saps de què parles, i Hermann Braun tampoc.

—Però la raça ària ha de ser superior —va continuar Erik—. Governem el món!

—Els teus amics nazis no saben res d’història —va dir el pare—. Els antics egipcis construïen piràmides quan els alemanys vivien en coves. Els àrabs governaven el món a l’edat mitjana i els musulmans feien àlgebra quan els prínceps alemanys no sabien ni escriure el seu nom. No té res a veure amb la raça.

—De què es tracta, doncs? —va preguntar Carla amb interès.

El pare la va mirar afectuosament.

—És una bona pregunta i ja es veu que ets una nena molt llesta. —Ella es va estarrufar—. Les civilitzacions prosperen i decauen; els xinesos, els asteques, els romans, però no se sap exactament per què.

—Acabeu de menjar i poseu-vos l’abric —va dir la mare—. Que es fa tard.

El pare es va treure el rellotge de la butxaca de l’armilla i el va mirar amb les celles arquejades.

—No és tard.

—Haig de portar la Carla a cals Franck —va explicar la mare—. Avui l’escola de les noies està tancada perquè es veu que han d’arreglar la calefacció, o sigui que la Carla passarà el dia amb la Frieda.

Frieda Franck era la millor amiga de Carla. Les seves mares també eren amigues íntimes. De fet, quan eren joves, Monika, la mare de Frieda, havia estat enamorada del pare de Carla, una anècdota hilarant que l’àvia de la Frieda havia deixat anar un dia que havia begut massa Sekt.

—Per què no es queda amb l’Ada? —va preguntar el pare.

—L’Ada té hora a cal metge.

—Ah.

Carla esperava que el pare preguntés què li passava, però va fer un cop de cap com si ja ho sabés i va guardar el rellotge. Carla ho volia preguntar, però alguna cosa li deia que valia més que no ho fes. Va prendre nota mentalment per preguntar-ho a la mare més tard, però després se’n va oblidar.

El pare va ser el primer de posar-se un abric negre llarg i marxar. Després Erik es va posar la gorra, entaforant-se-la al més enrere del cap que podia sense que li caigués, com era moda entre els seus amics, i va seguir el pare cap al carrer.

Carla i la seva mare van ajudar Ada a desparar taula. Carla estimava Ada gairebé tant com estimava la mare. Quan Carla era petita, Ada la cuidava tot el dia, fins que va tenir edat per anar a l’escola, perquè la mare sempre havia treballat. Ada encara no estava casada. Tenia vint-i-nou anys i era lletjota, tot i que tenia un somriure afable i simpàtic. L’estiu anterior havia tingut un idil·li amb un policia, un tal Paul Huber, però no havia durat.

Carla i la seva mare es van quedar dretes davant del mirall del rebedor i es van posar els barrets. La mare s’hi va entretenir. Va triar-ne un de feltre blau fosc, amb la corona rodona i una ala estreta, de l’estil que portaven totes les dones; però ella el va decantar en un angle diferent, de manera que quedés més distingit. Mentre Carla es posava la gorra de llana de punt pensava si mai arribaria a tenir l’estil de la seva mare. La mare era com una deessa de la guerra, amb el coll llarg i la barbeta i els pòmuls tallats en marbre blanc; no era bonica, era guapa. Carla tenia els mateixos cabells foscos i els mateixos ulls verds, però semblava més una nina grassoneta que una estàtua. Una vegada Carla havia sentit que l’àvia deia a la mare: «El teu aneguet lleig es convertirà en cigne, ja ho veuràs». Però, de moment, Carla encara esperava que això passés.

Quan la mare va estar a punt, van sortir. Vivien en una casa integrada en una filera de mansions altes i distingides del barri de Mitte, l’antic centre de la ciutat, construïdes per a ministres i alts oficials de l’exèrcit, com l’avi de Carla, que havia treballat en un dels edificis governamentals propers.

Carla i la seva mare van agafar un tramvia a Unter den Linden, i després el tren suburbà a Friedrichstrasse fins a l’estació del Zoo. Els Franck vivien al barri sud-oest de Schöneberg.

Carla esperava veure Werner, el germà de Frieda, que tenia catorze anys. Li agradava. De vegades Carla i Frieda s’imaginaven que es casaven l’una amb el germà de l’altra, que eren veïnes i que els seus fills eren amics íntims. Per a Frieda només era un joc, però per a Carla era molt més seriós. Werner era guapo i madur, i no un pesat com Erik. A la casa de nines de l’habitació de Carla, la mare i el pare que dormien al llit gran en miniatura es deien Carla i Werner, però això no ho sabia ningú, ni tan sols Frieda.

Frieda tenia un altre germà, Axel, que tenia set anys, però havia nascut amb espina bífida i necessitava atenció mèdica constant, per això vivia en un hospital especial als afores de Berlín.

Durant el trajecte la mare estava preocupada.

—Espero que tot vagi bé —va murmurar, mig distreta, quan baixaven del tren.

—És clar que sí —va dir Carla—. M’ho passaré molt bé amb la Frieda.

—No em referia a això. Parlava del meu paràgraf sobre Hitler.

—Estem en perill? Tenia raó, el pare?

—Normalment, el teu pare té raó.

—Què ens passarà si hem fet enfadar els nazis?

La mare la va mirar una llarga estona d’una manera estranya.

—Ai, Senyor, a quin món t’he portat? —va exclamar, i llavors va callar.

Després de caminar deu minuts van arribar a una vil·la magnífica amb un gran jardí. Els Franck eren rics: Ludwig, el pare de Frieda, era l’amo d’una fàbrica d’aparells de ràdio. Davant de la casa hi havia dos cotxes. El negre gran i brillant era de herr Franck. El motor estava en marxa i del tub d’escapament sortia un núvol de vapor blau. Ritter, el xofer, amb els pantalons d’uniforme ficats dins les botes altes, esperava amb la gorra a la mà i la porta oberta. Les va saludar amb un cop de cap.

—Bon dia, frau Von Ulrich.

L’altre cotxe era petit, verd i de dues places. Un home baixet amb barba grisa va sortir de la casa amb una cartera de pell a la mà. Va saludar la mare tocant-se el barret abans d’entrar al cotxe petit.

—Què deu haver vingut a fer el doctor Rothmann tan d’hora? —va dir la mare, nerviosa.

Ho van saber de seguida. Monika, la mare de Frieda, que era alta i pèl-roja, va sortir a la porta. Tenia la cara blanca desfigurada d’ansietat. En lloc de convidar-les a passar, es va quedar al mig de la porta, com per barrar-los el pas.

—Frieda té el xarampió! —va dir.

—Quin greu que em sap! —va exclamar la mare—. I com es troba?

—Molt malament. Té febre i tos. Però en Rothmann ha dit que es posarà bé. Sigui com sigui, està en quarantena.

—Ho comprenc. Tu l’has passat?

—Sí, quan era petita. I en Werner també. Recordo que va tenir una erupció horrorosa a tot el cos.

—I el teu marit?

—En Ludi el va tenir de petit.

Les dues dones van mirar Carla. No havia tingut el xarampió. La nena va veure que això volia dir que no podria quedar-se amb Frieda.

Carla estava decebuda, però la seva mare semblava molt atabalada.

—La revista d’aquesta setmana és el número sobre les eleccions. No hi puc faltar.

Semblava atribolada. Tots els grans estaven nerviosos amb les eleccions generals de diumenge. Els pares temien que els nazis tinguessin prou bons resultats per assumir el control del govern.

—A sobre una vella amiga meva de Londres ve de visita. No sé si podria convèncer en Walter perquè s’agafés el dia lliure per ocupar-se de la Carla.

—Per què no li telefones? —va oferir Monika.

No hi havia gaire gent que tingués telèfon a casa, però els Franck en tenien. Carla i la seva mare van entrar al rebedor. L’aparell era sobre una taula de potes fines a prop de la porta. La mare va despenjar i va donar el número de l’oficina del pare al Reichstag, l’edifici del Parlament. Li van passar la comunicació i li va explicar la situació. Va escoltar un minut i després va fer cara d’enfadada.

—La meva revista demanarà a cent mil lectors que votin el Partit Socialdemòcrata —va dir—. De veritat que avui tens una cosa més important a fer?

Carla s’imaginava com acabaria aquella discussió. Sabia que el pare l’estimava molt, però en els onze anys que tenia no s’havia ocupat mai d’ella un dia sencer. Tots els pares dels seus amics eren així. Els homes no feien aquestes coses. Malgrat tot, de tant en tant, la mare feia veure que no coneixia les normes que regien la vida de les dones.

—Aleshores me l’hauré d’endur al despatx —va dir la mare per telèfon—. No vull ni pensar què dirà en Jochmann. —Herr Jochmann era el seu cap—. No és precisament feminista ni quan està de bon humor.

Va penjar sense acomiadar-se. Carla no suportava que discutissin, i aquell dia ja era la segona vegada. Feia que el món semblés menys estable. Li feien molta més por les discussions que els nazis.

—Au, anem —va dir la mare, i es va dirigir cap a la porta.

«No podré ni veure en Werner», pensava Carla amb desànim.

En aquell moment va aparèixer el pare de Frieda al rebedor. Era un home galtavermell, enèrgic i alegre, i amb un bigotet negre. Va saludar la mare amb afecte, i ella es va aturar per parlar un moment amb ell mentre Monika l’ajudava a posar-se un abric negre amb el coll de pell.

—Werner! —va cridar, tot baixant els graons—. Que me’n vaig sense tu!

Es va posar un barret gris i se’n va anar.

—Ja estic, ja estic! —Werner va baixar les escales corrents com si fos un ballarí. Era igual d’alt que el seu pare i molt més atractiu, amb els cabells rossos rogencs una mica massa llargs. Sota l’aixella portava una cartera de pell que semblava plena de llibres; a l’altra mà, hi duia uns patins per al gel i un estic d’hoquei. Es va aturar un moment—. Bon dia, frau Von Ulrich —va dir amb molta educació. I en un to més informal—: Hola, Carla. La meva germana té el xarampió.

Carla va notar que es posava vermella, sense més ni més.

—Ja ho sé —va dir. Va intentar pensar alguna cosa enginyosa i divertida per dir, però no se li va acudir res—. Jo no l’he passat o sigui que no la puc veure.

—Jo el vaig tenir de petit —va dir ell, com si d’això fes molt de temps—. Me n’he d’anar —va afegir en to de disculpa.

Carla no el volia perdre de vista tan ràpidament i el va seguir a fora. Ritter mantenia oberta la porta de darrere del cotxe.

—Quin cotxe és? —va preguntar.

Els nois sempre sabien les marques dels cotxes.

—Un Mercedes-Benz W10 limusina.

—Sembla molt còmode.

Va veure que la seva mare la mirava mig divertida mig estranyada.

—Vols que et portem a algun lloc? —va preguntar en Werner.

—Estaria bé.

—Ho preguntaré al meu pare. —Werner va ficar el cap al cotxe i va dir alguna cosa.

—D’acord, però afanyeu-vos —va sentir que deia herr Franck.

—Podem anar amb cotxe! —va exclamar Carla mirant la seva mare.

La mare va dubtar només un moment. No li agradaven les idees polítiques de herr Franck, que donava diners als nazis, però no rebutjaria un trajecte en un cotxe calent, un matí fred.

—Quin detall, Ludwig —va dir.

Van pujar al cotxe; hi havia espai per a tots quatre al darrere. Ritter va fer sortir el vehicle amb suavitat.

—M’imagino que vas a Kochstrasse —va dir herr Franck.

Molts diaris i editorials tenien les oficines al mateix carrer del barri de Kreuzberg.

—No et desviïs del teu camí. Si ens deixes a Leipziger Strasse ja ens va bé.

—M’encantaria deixar-te davant la porta, però suposo que no vols que els teus col·legues esquerranosos et vegin sortint del cotxe d’un plutòcrata gras. —El seu to era entre humorístic i hostil.

—No estàs gras, Ludi —va dir la mare, amb un somriure encisador—, només una mica plenet.

Li va donar uns copets al pit de l’abric i ell va riure.

—M’ho mereixo.

La tensió es va esfumar i herr Franck va agafar el tub de comunicació i va donar instruccions a Ritter.

Carla estava boja d’alegria de ser al mateix cotxe que Werner, i en volia treure profit parlant amb ell, però d’entrada no va ser capaç de pensar res. El que hauria volgut dir era: «Quan siguis gran, creus que t’agradaria casar-te amb una noia de cabells foscos i ulls verds, uns tres anys més jove que tu i més llesta?».

Al final va assenyalar els patins.

—Avui tens partit?

—No, només entrenament després de classe.

—En quina posició jugues?

No sabia res d’hoquei sobre gel, però a tots els jocs d’equip hi havia posicions.

—Lateral dret.

—No és un esport una mica perillós?

—No, si ets ràpid, no.

—Deus ser molt bon patinador.

—No ho faig malament —va dir el noi, amb modèstia.

Una vegada més, Carla va enxampar la seva mare que l’observava amb un petit somriure enigmàtic. Havia endevinat el que sentia Carla per Werner? La nena va notar que es tornava a posar vermella. Llavors el cotxe es va aturar davant d’una escola i Werner en va baixar.

—Adéu a tothom! —va dir, i va entrar corrents al pati.

Ritter va continuar, seguint la riba sud del canal de Landwehr. Carla va mirar les barcasses, amb les piles de carbó coronades de neu, com les muntanyes. Estava una mica desil·lusionada. S’havia fet paga d’estar més estona amb Werner quan havia insinuat que li agradaria que l’acompanyessin amb cotxe, però llavors havia perdut el temps parlant d’hoquei sobre gel.

De què li hauria agradat parlar amb ell? No en tenia ni idea.

—He llegit la teva columna a Der Demokrat —va dir herr Franck a la mare.

—Espero que t’hagi agradat.

—M’ha sabut greu que parlessis amb tan poc respecte del nostre canceller.

—Creus que els periodistes hauríem de parlar amb respecte dels polítics? —va contestar la mare, alegrement—. Que radical. La premsa nazi hauria de ser educada amb el meu marit! I això no els agradaria gens.

—No de tots els polítics, és clar —va dir Franck, una mica irritat.

Van travessar la populosa cruïlla de Potsdamer Platz. Cotxes i tramvies competien amb carros tirats per cavalls i vianants en una barreja caòtica.

—No és millor que la premsa els pugui criticar a tots de la mateixa manera? —va dir la mare.

—Una idea meravellosa —va dir ell—. Però vosaltres, els socialistes, viviu en un món de fantasia. Els homes pràctics sabem que Alemanya no pot viure d’idees. La gent necessita pa, sabates i carbó.

—Hi estic d’acord —va acceptar la mare—. A mi també m’aniria bé una mica més de carbó. Però vull que, de grans, la Carla i l’Erik siguin ciutadans d’un país lliure.

—Sobreestimes la llibertat. La llibertat no dóna la felicitat. Les persones prefereixen el lideratge. Vull que en Werner i la Frieda, i el pobre Axel, visquin en un país orgullós i disciplinat i que estigui unit.

—I per estar units necessitem uns pinxos amb camises brunes que apallissin botiguers jueus vells?

—La política és dura. No hi podem fer res.

—Ben al contrari. Tu i jo som líders, Ludwig, cada un a la seva manera. És responsabilitat nostra que la política sigui menys dura, més honesta, més racional i menys violenta. Si no ho fem, fracassem en el nostre deure patriòtic.

Herr Franck es va posar nerviós. Carla no sabia gaires coses dels homes, però s’havia adonat que no els agradava que les dones els sermonegessin sobre els seus deures. Aquell matí la mare es devia haver oblidat de prémer l’interruptor de l’encant. Tothom estava tens. Les properes eleccions els tenien a tots amb els nervis de punta.

El cotxe va arribar a Leipziger Platz.

—On vols que us deixi? —va preguntar herr Franck, amb fredor.

—Aquí mateix ens va bé —va dir la mare.

Franck va picar al vidre divisori. Ritter va aturar el cotxe i va baixar de seguida per obrir la porta.

—Espero que la Frieda es millori aviat —va dir la mare.

—Gràcies.

Van baixar i Ritter va tancar la porta.

El despatx era a pocs minuts caminant, però era evident que la mare no volia estar més estona al cotxe. Carla esperava que ella no continués discutint amb herr Franck, perquè això podria impedir que veiés la Frieda i en Werner, i no ho suportaria.

Van caminar amb rapidesa.

—Intenta no molestar quan siguem al despatx —va dir la mare.

El to suplicant de la seva veu va commoure Carla, que es va sentir avergonyida de ser una molèstia per a la seva mare. Va decidir portar-se molt bé.

La mare va saludar algunes persones pel camí: feia molts anys que escrivia la columna i era ben coneguda dins del món periodístic. Tots l’anomenaven «lady Maud», en anglès.

A prop de l’edifici on Der Demokrat tenia les oficines, van veure algú que coneixien: el sergent Schwab. Havia combatut amb el pare a la Gran Guerra, i encara portava els cabells tallats arran a l’estil militar. Després de la guerra havia treballat de jardiner, primer per a l’avi de Carla i després per al seu pare; però havia robat diners del moneder de la mare i el pare l’havia despatxat. Aquell dia portava aquell uniforme militar tan lleig de la secció d’assalt, les SA, els camises brunes, que no eren soldats sinó nazis que havien estat investits d’autoritat com a policies auxiliars.

—Bon dia, frau Von Ulrich! —va dir Schwab amb veu forta, com si no li fes cap vergonya ser un lladre. Ni tan sols es va tocar la gorra per saludar.

La mare el va saludar fredament amb un cop de cap i va passar de llarg.

—M’agradaria saber què hi fa aquí —va murmurar, tota neguitosa, mentre entraven.

La revista ocupava la primera planta d’un edifici modern d’oficines. Carla sabia que els nens no hi eren ben rebuts i esperava arribar al despatx de la mare sense ser vista. Però a l’escala es van trobar herr Jochmann, que era un home gros amb ulleres gruixudes.

—Què és això? —va dir bruscament, sense treure’s el cigarret de la boca—. Ara tenim una guarderia?

La mare no va fer cas de la grolleria.

—He estat pensant en el teu comentari de l’altre dia —va dir—. Allò que vas dir dels joves, que s’imaginen que el periodisme és una professió amb glamur i no entenen que cal treballar de valent.

—Això vaig dir? —va preguntar ell, amb les celles arrufades—. Doncs és veritat.

—Per això he portat la meva filla; perquè vegi el pa que s’hi dóna. Crec que serà bo per a la seva educació, sobretot si vol ser escriptora. Farà un treball sobre la visita per a l’escola. Vaig pensar que et semblaria bé.

La mare s’ho va inventar sobre la marxa, però a Carla li va sonar convincent. Gairebé s’ho va creure i tot. L’interruptor de l’encant s’havia obert finalment.

—Que no tenies una visita important de Londres, avui? —va preguntar Jochmann.

—Sí, l’Ethel Leckwith, però és una vella amiga. Va conèixer la Carla tot just acabada de néixer.

Jochmann es va estovar una mica.

—Mmm. Bé, tenim una reunió editorial d’aquí a cinc minuts, quan torni de comprar tabac.

—La Carla l’anirà a comprar. —La mare la va mirar—. Hi ha un estanc tres portes més avall. A herr Jochmann li agraden els Roth-Händle.

—Ah, que bé, així m’estalviaré de sortir. —Jochmann va donar a Carla una moneda d’un marc.

—Quan tornis, em trobaràs al final de l’escala, al costat de l’alarma d’incendis —va explicar la mare. Es va girar i va agafar el braç de Jochmann amb confiança—. Crec que el número de la setmana passada és el millor que hem fet —va dir, tot pujant.

Carla va sortir al carrer de seguida. La mare se n’havia sortit emprant la seva barreja habitual de desvergonyiment i flirteig. De vegades deia: «Les dones hem d’utilitzar totes les armes que tenim». Pensant-ho bé, Carla es va adonar que havia utilitzat la tàctica de la mare per anar amb el cotxe de herr Franck. Potser sí que era com la seva mare. Potser era per això que l’havia mirat amb aquell petit somriure enigmàtic: es veia a ella mateixa feia trenta anys.

A l’estanc hi havia cua. Era com si la meitat dels periodistes de Berlín s’estiguessin comprant el tabac del dia. A la fi Carla va comprar els Roth-Händle i va tornar a l’edifici de Der Demokrat. Va trobar l’alarma d’incendis de seguida —era una gran palanca incrustada a la paret—, però la mare no era al despatx. Segurament havia anat a la reunió editorial.

Carla va recórrer el passadís. Totes les portes estaven obertes, i la majoria dels despatxos estaven buits, tret d’alguns on hi havia dones que devien ser mecanògrafes i secretàries. Al fons de l’edifici, girant una cantonada, va veure una porta tancada on deia «Sala de conferències». Carla va sentir veus masculines fortes que discutien. Va picar a la porta, però ningú no va respondre. Va dubtar un moment i al final va fer girar el mànec i hi va entrar.

La sala estava plena de fum de tabac. Vuit o deu persones seien al voltant d’una taula llarga. La mare era l’única dona. Tots van callar, sorpresos, quan Carla va anar fins al cap de taula i va donar a Jochmann el tabac i el canvi. Aquell silenci li va fer pensar que havia fet malament d’entrar.

—Gràcies —va dir Jochmann.

—De res, senyor —va dir, i sense saber per què va fer una petita reverència.

Els homes van riure.

—Tens una ajudant nova, Jochmann? —va dir algú.

Carla va saber que no havia fet res mal fet. Va sortir de seguida i va anar al despatx de la mare. No es va treure l’abric perquè feia fred. Va mirar al voltant. Sobre la taula hi havia un telèfon, una màquina d’escriure i piles de paper blanc i paper carbó.

Al costat del telèfon hi havia una fotografia emmarcada de Carla, Erik i el pare. L’havien fet feia dos anys, un dia assolellat, a la platja del llac Wannsee, a vint-i-dos quilòmetres del centre de Berlín. El pare anava amb pantalons curts i tots reien. Això va ser abans que Erik comencés a fer veure que era un home seriós i rude.

Només hi havia una altra fotografia, aquesta penjada a la paret, de la mare amb l’ídol socialdemòcrata Friedrich Ebert, que havia estat el primer president d’Alemanya després de la guerra. Era de feia deu anys. Carla va somriure mirant el vestit ample i amb cintura baixa de la mare i el seu tall de cabells de noi: devia ser la moda de l’època.

A la llibreria hi havia directoris socials, guies de telèfons i diccionaris de diverses llengües, i atles, però res per llegir. Al calaix de la taula hi havia llapis, uns quants parells de guants nous de vestir encara embolicats amb paper, un paquet de compreses, i un quadern amb noms i telèfons.

Carla va posar el calendari de la taula al dia, dilluns, 27 de febrer de 1933. Després va ficar un full de paper a la màquina d’escriure. Va escriure el seu nom complet: Heike Carla von Ulrich. Als cinc anys havia comunicat a tots que no li agradava dir-se Heike i que volia que tothom li digués pel segon nom, i per estrany que sembli la família l’havia complagut.

Cada tecla de la màquina d’escriure feia que una barra de metall s’aixequés, piqués el paper a través d’una cinta de tinta i imprimís una lletra. Quan va picar dues tecles alhora sense voler, les barres es van encallar. Va intentar separar-les, però no va poder. Pitjar una altra tecla no va servir de res: ja tenia tres barres encallades. Va gemegar; ja l’havia espifiada.

La va distreure un soroll al carrer. Va anar a mirar per la finestra. Una dotzena de camises brunes desfilaven pel mig del carrer, cridant eslògans.

—Mort a tots els jueus! Jueus fora!

Carla no entenia per què estaven tan enfadats amb els jueus, que semblaven iguals que tothom però amb una religió diferent. La va sobresaltar veure el sergent Schwab al capdavant de la tropa. Quan el van acomiadar, se n’havia compadit, perquè sabia que li costaria trobar una altra feina. A Alemanya hi havia milions d’homes sense feina: el pare deia que era una depressió. Però la mare estava decidida.

—Com podem tenir a casa un home que roba? —va dir.

Els homes van canviar la consigna.

—Destruïu els diaris jueus! —van començar a cridar.

Un home va llançar alguna cosa i una verdura podrida es va estavellar contra la porta d’un diari nacional. Llavors Carla va veure amb horror que es giraven cap al diari on era ella.

Va recular i va espiar per la vora del marc de la finestra, esperava que així no la veiessin. Els homes es van parar davant de l’edifici, sense parar de cridar. Un va llançar una pedra, que va picar contra la finestra de Carla sense trencar-la, però tot i així ella va cridar espantada. De seguida va entrar una de les mecanògrafes, una noia jove que duia una boina vermella.

—Què passa? —va dir. Llavors va mirar per la finestra—. Oh, no!

Els camises brunes van entrar a l’edifici i Carla va sentir botes a l’escala. Estava aterrida: què pensaven fer?

El sergent Schwab va entrar al despatx de la mare. En veure les dues noies, va dubtar, però de seguida es va recuperar. Va agafar la màquina d’escriure i la va tirar per la finestra. La màquina es va fer miques. Carla i la mecanògrafa van cridar.

Per davant de la porta van passar més camises brunes cridant consignes.

Schwab va agafar la mecanògrafa pel braç.

—On és la caixa de seguretat de l’oficina, preciositat?

—A la sala d’arxius! —va dir la noia, amb la veu aterrida.

—Ensenya-me-la.

—Sí, el que vulgui!

La va arrossegar fora del despatx.

Carla es va posar a plorar, però de seguida es va dominar. Tenia ganes d’amagar-se sota la taula i, al mateix temps, no volia que veiessin que estava tan espantada. Els volia desafiar.

Però què podia fer? Va decidir avisar la mare.

Va anar cap a la porta i va mirar el passadís. Els camises brunes entraven i sortien dels despatxos, però encara no havien arribat al fons. Carla no sabia si des de la sala de conferències es podia sentir l’enrenou. Va córrer pel passadís tan de pressa com va poder, quan un crit la va fer aturar. Va mirar dins un despatx i va veure que en Schwab sacsejava la mecanògrafa de la boina vermella i cridava.

—On és la clau?

—No ho sé. Li juro que dic la veritat! —va cridar la noia.

Carla estava indignada. Schwab no tenia dret a tractar una dona d’aquella manera.

—Deixa-la en pau, Schwab, lladre, més que lladre! —va cridar.

Schwab la va mirar amb odi i de sobte Carla estava deu vegades més aterrida. Llavors la mirada d’ell es va posar en algú que hi havia darrere de Carla.

—Treu aquesta mocosa del mig —va dir.

La van agafar per darrere.

—Ets una jueveta? —va dir una veu d’home—. Ho sembles, amb aquests cabells tan foscos.

—No sóc jueva —va cridar, aterrida.

El camisa bruna la va arrossegar pel passadís i la va deixar al despatx de la mare. Carla va ensopegar i va caure a terra.

—Queda’t aquí —va dir, i se’n va anar.

Carla es va posar dreta; no s’havia fet mal. El passadís ja estava ple de camises brunes i ella no sabia com arribar fins on era la seva mare. De tota manera, havia de demanar ajuda.

Va mirar el vidre trencat. Al carrer s’havia congregat una petita gentada. Entre els badocs hi havia dos policies que xerraven. Carla va cridar.

—Auxili! Auxili!

Els policies la van veure i van riure.

Això la va enfurismar i la ràbia li va fer passar una mica la por. Va tornar a mirar fora del despatx. Va veure l’alarma d’incendis a la paret. Va estirar la mà i va agafar la palanca.

Va dubtar un moment. No estava permès fer sonar l’alarma si no hi havia foc, i un rètol a la paret avisava de les multes que et podien caure.

Amb tot, va abaixar la palanca.

D’entrada no va passar res. Potser el mecanisme no funcionava.

Llavors va començar a sentir-se un soroll de botzina fort i aspre, que pujava i baixava, i que omplia tot l’edifici.

Gairebé de seguida els que estaven reunits a la sala de conferències van aparèixer a l’extrem del passadís. En Jochmann va ser el primer.

—Es pot saber què diantre passa? —va cridar enfadat, fent-se sentir per sobre del soroll de l’alarma.

—Aquest diari de mala mort comunista i jueu ha insultat el nostre líder, i el clausurarem.

—Sortiu de la meva oficina!

El camisa bruna no li va fer cas i va entrar en un despatx. Un moment després una dona va cridar i es va sentir un espetec, com si haguessin tirat la taula d’acer.

Jochmann va parlar a un dels seus empleats.

—Schneider, avisa la policia de seguida!

Carla sabia que no serviria de res. La policia ja hi era i no feia res.

La mare va obrir-se pas entre el batibull de gent i va arribar corrents pel passadís.

—Que t’han fet mal? —va cridar.

Va abraçar fort la Carla, però ella no volia que la consolessin com si fos una nena petita i va apartar la seva mare.

—Estic bé, mare.

—La màquina d’escriure! —va cridar la mare després de donar un cop d’ull al despatx.

—L’han tirat per la finestra.

Llavors Carla va pensar que ja no la renyarien per haver-ne encallat el mecanisme.

—Hem de sortir d’aquí.

La mare va agafar la foto de la taula d’una revolada i la mà de Carla i totes dues van sortir del despatx.

Van baixar les escales sense que ningú intentés aturar-les. Davant seu, un noi forçut que podia ser un periodista tenia un camisa bruna immobilitzat pel coll i l’arrossegava cap al carrer. Carla i la seva mare els van seguir. Darrere d’ells baixava un altre camisa bruna.

El periodista es va acostar als dos policies, encara arrossegant el camisa bruna.

—Arrestin aquest home —va dir—. L’he enxampat robant a les nostres oficines. Li trobaran un pot de cafè robat a la butxaca.

—Deixi’l anar, si us plau —va dir el més gran dels dos policies.

A contracor, el periodista va deixar anar el camisa bruna. El segon camisa bruna es va anar a posar al costat del seu company.

—Com es diu, senyor? —va preguntar el policia al periodista.

—Em dic Rudolf Schmidt i sóc corresponsal en cap de Der Demokrat al Parlament.

—Rudolf Schmidt, l’arresto per agressió a un policia.

—No digui bestieses. He enxampat aquest home robant!

El policia va fer un cop de cap als dos camises brunes.

—Porteu-lo a comissaria.

Els dos homes van agafar l’Schmidt per les aixelles. El noi semblava que estigués a punt de resistir-se, però va canviar de parer.

—Tots els detalls d’aquest incident apareixeran a la pròxima edició de Der Demokrat! —va dir.

—No hi haurà pròxima edició —va dir el policia—. Endueu-vos-el.

Va arribar un camió de bombers i en van baixar dotze bombers. El capità va parlar bruscament amb el policia.

—Necessitem evacuar l’edifici —va dir.

—Tornin-se’n a l’estació de bombers, no hi ha cap incendi —va dir el policia més gran—. Només són les SA que estan tancant una revista comunista.

—No n’he de fer res —va contestar el bomber—. S’ha disparat una alarma, i la nostra obligació és fer sortir tothom. La complirem sense la seva ajuda.

Va conduir els seus homes a l’interior de l’edifici i Carla va sentir que la seva mare s’exclamava.

—Oh, no!

Es va girar i va veure que la mare mirava la seva màquina d’escriure tirada al mig del carrer. La carcassa de metall s’havia desprès i es veien les tecles i les barres. El teclat estava deformat, un extrem del rodet s’havia desencaixat i el timbre que senyalava el final d’una línia jeia solitari a terra. Una màquina d’escriure no era un objecte valuós, però la mare semblava a punt de plorar.

Empesos pels bombers, els camises brunes i els empleats de la revista van anar sortint de l’edifici. El sergent Schwab s’hi resistia i cridava enfurismat.

—No hi ha cap incendi!

Els bombers no li feien cas i l’empenyien cap al carrer.

Jochmann va sortir i va anar a parlar amb la mare de Carla.

—No han tingut temps de fer gaires destrosses. Els bombers els ho han impedit. Qui ha engegat l’alarma ens ha fet un gran favor!

Carla estava amoïnada, tenia por que la renyessin per haver creat una falsa alarma, però ara s’adonava que havia fet el que calia.

Va agafar la mà de la seva mare, cosa que la va treure de la momentània aflicció. Es va eixugar els ulls amb la màniga, un gest insòlit que demostrava fins a quin punt estava trasbalsada. Si ho hagués fet Carla li hauria dit que fes servir el mocador.

—Ara què fem?

La mare no preguntava mai aquestes coses, sempre sabia què s’havia de fer.

Carla es va fixar en dues persones que hi havia dretes a prop seu. Les va observar. Una era una dona de l’edat de la mare, molt bonica i amb un cert aire d’autoritat. Carla la coneixia, però no sabia de què. Al seu costat, un noi prou jove per ser el seu fill. Era prim i no gaire alt, però semblava una estrella de cine. Era guapo, amb una cara que hauria estat fins i tot massa perfecta si no hagués tingut el nas aixafat i tort. Tots dos semblaven consternats i el noi estava blanc de ràbia.

La dona va parlar primer i ho va fer en anglès.

—Hola, Maud —va dir, i a Carla li sonava aquella la veu—. Que no em coneixes? —va continuar—. Sóc l’Eth Leckwith i ell és en Lloyd.





II


Lloyd Williams va trobar un club de boxa a Berlín on podia entrenar-se una hora per uns quants penics. Era en un barri obrer anomenat Wedding, al nord de la ciutat. Es va entrenar amb els bastons indis i la pilota medicinal, va saltar a corda, va colpejar el sac de sorra i després es va posar el casc i va fer cinc assalts al ring. L’entrenador del club li va trobar un espàrring, un alemany de la seva edat i el seu pes. Lloyd era un pes mitjà; l’alemany tenia un cop ràpid i efectiu que arribava de no se sabia on, i va fer mal a Lloyd diverses vegades, fins que el va noquejar amb un ganxo d’esquerra.

Lloyd havia crescut en un barri difícil, l’East End de Londres, i als dotze anys li feien la vida impossible a l’escola.

—A mi em passava el mateix —li deia Bernie Leckwith, el seu padrastre—. Ets el més llest de l’escola i el burro de la classe no et deixa en pau.

El padrastre de Lloyd era jueu; la seva mare només parlava jiddisch. Va portar Lloyd al Club de Boxa Aldgate. Ethel no hi estava d’acord, però Bernie s’havia imposat, una cosa que no feia gaire sovint.

Lloyd havia après a moure’s amb agilitat i a colpejar amb força, i l’assetjament s’havia acabat. També havia acabat amb el nas trencat, cosa que feia que no fos tan guapot. Però va descobrir que valia per a la boxa. Tenia reflexos ràpids i una vena combativa, i va guanyar premis al ring. L’entrenador es va disgustar quan va saber que Lloyd volia anar a la Universitat de Cambridge en lloc de fer-se professional.

Es va dutxar i va guardar la roba; després va anar a un bar d’obrers, va demanar una cervesa de barril i es va asseure a escriure a Millie, la seva germanastra, per explicar-li l’incident dels camises brunes. A Millie li feia enveja aquest viatge que Lloyd feia amb la seva mare, i ell havia promès que li escriuria sovint per informar-la de tot.

L’aldarull del matí l’havia consternat. Per a ell la política formava part de la vida quotidiana: la seva mare havia estat parlamentària, el seu pare era regidor municipal a Londres, i ell mateix era president de les Joventuts del Partit Laborista londinenc. Però, fins avui, sempre s’havien limitat a debatre i votar. No havia vist mai que uns pinxos uniformats destruïssin unes oficines mentre la policia s’ho mirava encantada. Era política sense guants, i l’havia impactat.

«També a Londres podria passar això, Millie?», va escriure. D’entrada volia creure que no, però Hitler tenia admiradors entre els industrials i propietaris de diaris britànics. Només feia uns mesos el parlamentari renegat sir Oswald Mosley havia fundat la Unió de Feixistes Britànics. Com als nazis, els agradava desfilar amunt i avall amb uniformes d’estil militar. Què farien a continuació?

Lloyd va acabar la carta i la va doblegar, i va anar a agafar el tren suburbà cap al centre. Ell i la seva mare havien quedat amb Walter i Maud von Ulrich per sopar. Lloyd havia sentit a parlar de Maud tota la vida. Ella i la seva mare eren unes amigues inversemblants: Ethel havia començat a treballar fent de minyona en una casa magnífica propietat de la família de Maud. Més endavant havien estat sufragistes i havien fet campanya pel dret de les dones al vot. Durant la guerra havien publicat un diari feminista, The Soldier’s Wife. Després van discutir per l’estratègia política i es van distanciar.

Lloyd recordava molt bé el viatge a Londres de la família Von Ulrich, el 1925. Tenia deu anys i era prou gran per avergonyir-se de no parlar alemany mentre que Erik i Carla, que en tenien cinc i tres, eren bilingües. Llavors Ethel i Maud es van reconciliar.

Va anar cap al Bistrot Robert. L’interior era d’art déco, amb cadires i taules implacablement rectangulars, i canelobres amb pantalles de vidre de colors, i li van agradar els tovallons blancs emmidonats en posició de ferms sobre la taula.

Els altres tres ja havien arribat. Quan s’acostava a la taula va pensar que les dues dones eren espectaculars: amb una gran seguretat personal, ben vestides, atractives i desimboltes. La gent de les altres taules els adreçaven mirades d’admiració. Potser la seva mare havia adquirit part del gust per la moda d’aquesta amiga aristocràtica.

Després de demanar el que volien, Ethel els va explicar la raó del viatge.

—Vaig perdre l’escó parlamentari el 1931 —va començar—. Espero recuperar-lo en les properes eleccions, però mentrestant m’he de guanyar la vida. Encara bo que em vas ensenyar a fer de periodista, Maud.

—No et vaig ensenyar gran cosa —va dir Maud—. Tens un talent natural.

—Ara mateix estic escrivint una sèrie d’articles sobre els nazis per al News Chronicle i tinc un contracte per escriure un llibre per a un editor que es diu Victor Gollancz. He portat en Lloyd perquè em fes d’intèrpret. Està estudiant francès i alemany.

Ethel va somriure amb orgull i Lloyd va sentir que no s’ho mereixia.

—La meva habilitat per a la traducció encara és una incògnita —va dir—. De moment, només hem trobat persones com vostès, que parlen perfectament l’anglès.

Lloyd havia demanat costella de porc arrebossada, un plat que no havia vist mai a Anglaterra. El va trobar deliciós.

—No hauries de ser a l’escola? —va preguntar Walter mentre menjaven.

—La mare va decidir que així aprendria més alemany i a l’escola hi van estar d’acord.

—Per què no véns a treballar amb mi al Reichstag una temporada? Sense paga, temo, però et passaries el dia parlant alemany.

—M’encantaria —va dir Lloyd, engrescat—. Seria una gran oportunitat!

—Si Ethel no et necessita —va afegir Walter.

—Potser me’l podríeu enviar de tant en tant, quan el necessiti molt —va contestar Ethel amb un somriure.

—Ja ho crec que sí.

Ethel es va inclinar una mica per tocar la mà de Walter. Va ser un gest íntim, i Lloyd es va adonar que el vincle entre els tres era molt estret.

—Ets molt bona persona, Walter —va dir.

—No tant. Un jove ajudant que entengui de política em seria molt útil.

—Jo ja no sé si hi entenc, de política —va dir Ethel—. Es pot saber què passa a Alemanya?

—A mitjan anys vint ens anava prou bé —va explicar Maud—. Teníem un govern democràtic i una economia pròspera. Però tot se’n va anar en orris el 1929 amb l’ensorrament de Wall Street. Ara ens trobem immersos en plena depressió. —Li tremolava la veu amb una emoció que s’assemblava molt a la pena—. De seguida s’apleguen cent homes en una cua per a una oferta de feina. Els mires a la cara, traspuen desesperació. No saben d’on treure menjar per alimentar els seus fills. Llavors vénen els nazis oferint-los esperança, i ells pensen: «Què hi puc perdre?».

Semblava que Walter pensés que Maud exagerava la situació. I va continuar en un to més lleuger.

—La bona notícia és que Hitler no ha aconseguit guanyar per majoria. A les últimes eleccions els nazis van obtenir un terç dels vots. Van ser el partit més votat, això sí, però sortosament Hitler governa en minoria.

—Per això va demanar que es tornessin a fer eleccions —va intervenir Maud—. Necessita majoria per imposar a Alemanya la dictadura brutal que vol.

—Se’n sortirà? —va preguntar Ethel.

—No —va dir Walter.

—Sí —va dir Maud.

—No em puc creure que els alemanys votin a favor d’una dictadura —va explicar Walter.

—Però és que no seran unes eleccions netes! —va exclamar Maud, indignada—. Ja has vist el que ha passat avui a la revista. Si critiques els nazis estàs en perill. I la seva propaganda és pertot arreu.

—És com si ningú els plantés cara! —va intervenir Lloyd.

Aquell matí, li hauria agradat arribar uns minuts abans a les oficines de Der Demokrat per noquejar uns quants camises brunes. Es va adonar que havia tancat el puny i es va forçar a obrir la mà. Però la indignació no es va esfumar.

—Per què no assalten els d’esquerres les revistes nazis? A veure si els agrada quan els ho facin a ells!

—No podem combatre violència amb més violència —va dir Maud, emfàticament—. Hitler només busca una excusa per reprimir, per declarar un estat d’emergència nacional, per fer desaparèixer els drets civils i per tancar els opositors a la presó. —Va continuar en un to de súplica—: Per molt que ens costi, hem d’evitar donar-li aquesta excusa.

Van acabar de sopar i el restaurant es va començar a buidar. Quan els van servir el cafè, Jörg, el xef, i Robert von Ulrich, l’amo del restaurant i cosí llunyà de Walter, van passar a veure’ls. Robert havia estat diplomàtic a l’ambaixada austríaca a Londres abans de la Gran Guerra, mentre Walter ho era a l’ambaixada alemanya i s’enamorava de Maud.

Robert s’assemblava a Walter però anava més empolainat, amb una agulla d’or a la corbata, segells a la cadena del rellotge i els cabells molt engominats. Jörg era més jove, ros, amb faccions delicades i un somriure alegre. Junts havien estat presoners de guerra a Rússia. Ara vivien en un pis sobre el restaurant.

Van recordar el casament de Walter i Maud, celebrat en absolut secret poc abans de la guerra. No hi havia hagut convidats, només Robert i Ethel, que havien fet de padrí i de dama d’honor.

—Vam prendre una copa de xampany a l’hotel, i després en Robert i jo vam dir que ens n’havíem d’anar, i en Walter… —va explicar Ethel, aguantant-se el riure—. En Walter va dir: «Oh, em pensava que soparíem tots plegats!».

Maud va riure.

—No us podeu imaginar la gràcia que em va fer!

Lloyd va mirar el seu cafè, una mica incòmode. Tenia divuit anys i era verge, les bromes de la nit de noces el violentaven.

—Has sabut res d’en Fitz últimament? —va preguntar Ethel a Maud, sense tan bon humor.

Lloyd sabia que el matrimoni secret havia causat una esquerda terrible entre Maud i el seu germà, el comte Fitzherbert. Fitz l’havia desheretat perquè Maud no li havia demanat permís per casar-se, a ell, com a cap de família.

Maud va sacsejar el cap amb tristesa.

—Aquella vegada que vam anar a Londres li vaig escriure, però es va negar a veure’m. Vaig ferir el seu orgull casant-me amb en Walter sense dir-l’hi. Em temo que el meu germà és inflexible.

Ethel va pagar el compte. A Alemanya era tot molt barat si pagaves amb moneda estrangera. Estaven a punt d’aixecar-se i marxar quan un desconegut es va acostar a la taula i, sense esperar que el convidessin, va agafar una cadira i va seure. Era un home gros amb un bigotet al mig d’una cara rodona. Duia un uniforme dels camises brunes.

—Necessita res, senyor? —va preguntar Robert, amb fredor.

—Sóc el comissari Thomas Macke. —Va agafar pel braç un cambrer que passava pel costat i li va dir—: Porta’m un cafè.

El cambrer va mirar Robert, que li va donar permís amb un cop de cap.

—Treballo al departament polític de la policia prussiana —va continuar Macke—. Dirigeixo la secció d’intel·ligència de Berlín.

Lloyd va traduir per a la seva mare en veu baixa.

—En fi —va dir Macke—, haig de parlar amb l’amo del restaurant sobre una qüestió personal.

—On treballava fa un mes? —va preguntar Robert.

Aquesta pregunta inesperada va agafar Macke desprevingut, però va contestar immediatament.

—A la comissaria de Kreuzberg.

—I quin càrrec tenia?

—Era l’encarregat dels arxius. Per què m’ho pregunta?

Robert va fer un cop de cap com si ja s’ho esperés.

—O sigui que d’una feina d’oficinista ha passat a ser el cap de la secció d’intel·ligència de Berlín. L’enhorabona per una promoció tan fulgurant. —Va mirar Ethel—. Quan Hitler va esdevenir canceller al final de gener, Hermann Göring, el seu esbirro, va fer les funcions de ministre d’Interior de Prússia i es va fer càrrec del cos de policia més gran del món. D’aleshores ençà, Göring ha despatxat policies a l’engròs i els ha substituït per nazis. —Va tornar a mirar Macke i va dir amb sarcasme—: Ara bé, en el cas del nostre convidat sorpresa estic convençut que la promoció estava justificada.

Macke va envermellir però es va dominar.

—Com he dit, necessito parlar amb l’amo sobre un assumpte personal.

—Vingui demà al matí, si us plau. Li va bé a les deu?

Macke va ignorar la pregunta.

—El meu germà treballa a l’hostaleria —va deixar anar.

—Ah! Potser el conec. Es diu Macke? Quina mena de local té?

—Un local petit per a obrers, a Friedrichshain.

—Llavors no és probable que ens coneguem.

Lloyd no estava segur que fos recomanable que Robert fos tan sarcàstic. Macke era groller i no despertava simpatia, però segurament els podia complicar molt la vida.

—Al meu germà li agradaria comprar aquest restaurant —va continuar Macke.

—El seu germà vol ascendir, com vostè.

—Estem disposats a oferir-li vint mil marcs, que es pagarien en dos anys.

Jörg va esclatar a riure.

—Permeti’m que li expliqui una cosa, comissari —va dir Robert—. Sóc un comte austríac. Fa vint anys tenia un castell i una gran finca a Hongria on vivien la meva mare i la meva germana. Vaig perdre la família, el castell, les terres i fins i tot el meu país, que va ser…, miniaturitzat. —El seu to de sarcasme distant s’havia esfumat i la seva veu es va tornar aspra per l’emoció—. Vaig arribar a Berlín només amb l’adreça de Walter, el meu cosí llunyà. I malgrat tot vaig aconseguir obrir aquest restaurant. —Va empassar saliva—. És l’únic que tinc. —Va callar un moment per fer un glop de cafè. Els altres callaven. Es va asserenar i va recuperar part del seu to de superioritat—. Fins i tot si m’oferís una quantitat generosa, cosa que no ha fet, la rebutjaria, perquè seria com vendre la meva vida. No vull ser mal educat amb vostè, encara que s’hagi comportat de forma tan descortesa. El meu restaurant no és a la venda a cap preu. —Es va aixecar i li va allargar la mà—. Bona nit, comissari Macke.

Macke hi va encaixar automàticament, però de seguida va fer mala cara, com si se’n penedís. Es va aixecar, enfadat. Tenia la cara morada.

—En tornarem a parlar —va dir, i va marxar.

—Quin carallot —va dir Jörg.

—Veus el que hem d’aguantar? —va dir Walter a Ethel—. Només perquè porta aquest uniforme pot fer el que li dóna la gana!

El que havia amoïnat Lloyd era la seguretat de Macke. Semblava molt convençut de poder comprar el restaurant al preu que havia dit, i havia reaccionat a la negativa de Robert com si només fos un entrebanc provisional. Ja eren tan poderosos els nazis?

Això era el que volien Oswald Mosley i els seus feixistes britànics: un país en què el dret fos substituït per la intimidació i les pallisses. Com podia ser tan estúpida la gent?

Es van posar abrics i barrets, i van dir bona nit a Robert i Jörg. De seguida que van sortir, Lloyd va sentir olor de fum, i no de tabac, sinó d’una altra cosa. Tots quatre van pujar al cotxe de Walter, un BMW Dixi 3/15, que Lloyd sabia que era un Austin Seven fabricat a Alemanya.

Quan travessaven el parc de Tiergarten els van avançar dos camions de bombers, amb la sirena en marxa.

—On deu ser l’incendi? —va preguntar Walter.

Poc després van veure la lluentor de les flames a través dels arbres.

—Sembla a prop del Reichstag —va dir Maud.

El to de Walter va canviar.

—Anem a donar-hi un cop d’ull —va dir amoïnat, i va girar ràpidament.

L’olor de fum era molt forta i sobre les capçades dels arbres es veien les flames alçant-se cap al cel.

—És un gran incendi —va dir Lloyd.

Van sortir del parc per Königsplatz, la gran plaça entre l’edifici del Reichstag i la Kroll Opera, al davant. El Reichstag estava en flames. Llums vermelles i grogues dansaven rere les rengleres de finestres clàssiques. Flames i fum s’enfilaven a raig cap a la cúpula central.

—Oh, no! —va exclamar Walter, i a Lloyd li va sonar immensament afligit—. No, per l’amor de Déu, no!

Va aturar el cotxe i en van baixar.

—És una catàstrofe —es va lamentar Walter.

—Un edifici antic tan bonic —va dir Ethel.

—L’edifici no m’importa —va etzibar Walter, sorprenent-los a tots—. És la nostra democràcia la que crema.

Un grupet de gent observava des d’una distància de cinquanta metres. Davant de l’edifici hi havia cinc camions de bombers en fila des dels quals els bombers ruixaven les flames amb les mànegues, apuntaven el doll d’aigua a les finestres trencades. Un grapat de policies s’ho mirava sense fer res. Walter va parlar amb un d’ells.

—Sóc membre del Reichstag —va dir—. Quan ha començat l’incendi?

—Fa una hora —va dir el policia—. Hem agafat un dels responsables: un home que només portava pantalons! Ha fet servir la roba que duia posada per iniciar el foc.

—Haurien de muntar un cordó de seguretat —va dir Walter amb autoritat— per mantenir la gent a distància.

—Sí, senyor —va fer el policia, i se’n va anar.

Lloyd es va separar dels altres i es va acostar més a l’edifici. Els bombers començaven a controlar l’incendi: hi havia menys flames i més fum. Va passar pel costat d’un camió de bombers i es va atansar a una finestra. No semblava gaire perillós i, en definitiva, la curiositat va superar el seu instint de conservació, com sempre.

Espiant per una finestra, va veure que la destrucció era greu; parets i sostres s’havien esfondrat i hi havia piles de runa pertot arreu. A més de bombers va veure civils amb abric, segurament funcionaris del Reichstag, que es passejaven entre el terregall, avaluant els danys. Lloyd va anar cap a l’entrada i va pujar l’escala.

Dos Mercedes negres van arribar just quan la policia estava muntant el cordó. Lloyd els va mirar amb interès. Del segon cotxe va baixar un home amb una gavardina de color clar i un barret negre tou. Duia un bigoti estret sota el nas. Lloyd es va adonar que tenia davant seu el nou canceller, Adolf Hitler.

Darrere de Hitler va baixar un home més alt amb l’uniforme negre de les Schutzstaffel, les SS, la seva guàrdia personal. Coixejant darrere va arribar el cap de propaganda, Joseph Goebbels, flagell dels jueus. Lloyd els va reconèixer per les fotografies dels diaris. Veure’ls de tan a prop el va fascinar tant, que no es va horroritzar.

Hitler va pujar les escales de dos en dos i es va dirigir directament cap a Lloyd. En un rampell, Lloyd va obrir la gran porta i la va aguantar perquè passés el canceller. Hitler el va saludar amb un cop de cap i va passar, amb el seu seguici darrere.

Lloyd s’hi va afegir. Ningú no li va dir res. Els homes de Hitler van donar per fet que era un empleat del Reichstag.

Se sentia una fortor de cendres molles. Hitler i el seu grup van trepitjar bigues socarrimades i mànegues, i van esquivar bassals fangosos. Hermann Göring va aparèixer a l’entrada de la sala, duia un abric de pell de camell que li tapava la panxota, i el barret tirat enrere a la moda de Potsdam. Lloyd va recordar la conversa del restaurant i va pensar que aquell era l’home que omplia la policia de nazis. Tan bon punt Göring va veure Hitler es va posar a cridar.

—Això és el començament de la revolta comunista! Ens atacaran! No podem perdre temps!

Lloyd se sentia estrany, com si estigués entre el públic d’un teatre, i aquells homes poderosos fossin actors interpretant el seu paper.

Hitler encara va ser més histriònic que Göring.

—Ja no hi haurà pietat! —va esgaripar. Semblava que s’adrecés a una multitud—. Tot el que s’interposi en el nostre camí serà aniquilat. —Tremolava i s’anava posant rabiós—. Tots els funcionaris comunistes seran executats immediatament. Els parlamentaris comunistes del Reichstag han de ser penjats aquesta mateixa nit. —Semblava a punt d’explotar.

Tot plegat era una mica artificial. La ira de Hitler semblava autèntica i, alhora, el rampell era una actuació per als que l’envoltaven, els seus homes i els altres. Era un actor que sentia una emoció genuïna però l’exagerava per al públic. I Lloyd va veure que funcionava: tots els que l’escoltaven estaven atents, fascinats.

—Führer, aquest és Rudolf Diels, cap de la policia política —va dir Göring. Va assenyalar un home prim i amb els cabells foscos que anava amb ell—. Ja ha arrestat un dels responsables.

Diels no estava histèric i va parlar amb calma.

—Marinus van der Lubbe, un obrer de la construcció holandès.

—I comunista! —va afegir Göring en to triomfal.

—Expulsat del Partit Comunista Holandès per incendiari —va dir Diels.

—Ho sabia! —va exclamar Hitler.

Lloyd va deduir que Hitler estava decidit a culpar els comunistes sense amoïnar-se per les proves.

—Per l’interrogatori preliminar que li he fet, he de dir que no hi ha dubte que es tracta d’un desequilibrat que treballa sol —va afegir Diels, amb deferència.

—Bestieses! —va cridar Hitler—. Això estava planificat de fa temps. Però s’han ben equivocat! No entenen que el poble ens dóna suport.

Göring va mirar Diels.

—Des d’aquest moment la policia està en situació d’alerta —va dir—. Tenim llistes de comunistes: membres del Reichstag, representants escollits del govern municipal, organitzadors i activistes del Partit Comunista. Arresteu-los tots, aquesta nit. Utilitzeu les armes quan calgui. Interrogueu-los sense pietat.

—Sí, ministre —va dir Diels.

Lloyd va veure que Walter tenia raons per preocupar-se. Aquest era el pretext que els nazis necessitaven. No escoltarien ningú que digués que l’incendi l’havia provocat un desequilibrat solitari. Volien una conxorxa comunista per poder anunciar mesures de repressió.

Göring es va mirar el fang de les sabates amb fàstic.

—La meva residència oficial és a quatre passes, Führer, però per sort no ha estat afectada per l’incendi —va dir—. Si us sembla bé, ens podrien concentrar allà.

—Sí. Hem de parlar.

Lloyd va aguantar la porta i tots els homes van sortir. Quan van marxar amb el cotxe, Lloyd va traspassar el cordó policial i va tornar amb la seva mare i els Von Ulrich.

—Lloyd! On t’havies ficat? —va cridar Ethel—. Estava preocupadíssima!

—He entrat a dins —va dir.

—Què? Com?

—No m’han aturat. Tot plegat és un caos.

La mare va alçar les mans, desesperada.

—No té consciència del perill —va dir.

—He conegut Adolf Hitler.

—Ha dit res? —va preguntar Walter.

—Culpa els comunistes de l’incendi. Hi haurà una purga.

—Que Déu ens ajudi —va dir Walter.





III


A Thomas Macke encara li coïa el sarcasme de Robert von Ulrich.

«El seu germà vol ascendir, com vostè», havia dit Von Ulrich.

A Macke li hauria agradat contestar: «I per què no? Som tan bons com vostè, petimetre arrogant».

Ara es delia per venjar-se’n. Però havia estat massa ocupat els darrers dos dies per pensar-hi.

La seu de la policia secreta prussiana estava situada en un gran edifici elegant d’arquitectura clàssica de Prinz Albrecht Strasse, 8, al barri governamental. Macke s’estarrufava cada vegada que travessava la porta.

Hi havia una activitat frenètica. En les vint-i-quatre hores posteriors a l’incendi del Reichstag havien arrestat quatre mil comunistes, i cada hora que passava en portaven més. Estaven acabant amb una plaga a Alemanya i a Macke l’aire de Berlín ja li semblava més pur.

Els arxius policials, però, no estaven al dia. La gent havia canviat de casa, s’havien perdut eleccions i se n’havien guanyat, els vells havien mort i els joves havien ocupat el seu lloc. Macke dirigia un grup que tenia la missió d’actualitzar els arxius i descobrir nous noms i noves adreces.

Això ho feia bé. Li agradaven els arxius, els directoris, els mapes de carrers, els retalls de diaris i les llistes de tota mena. El seu talent no havia estat valorat a la comissaria de Kreuzberg, on els mètodes de la policia consistien a apallissar els sospitosos fins que delataven algú. Esperava que aquí el valoressin més.

Tampoc no és que li repugnés apallissar sospitosos. Al seu despatx del fons de l’edifici sentia els crits dels homes i les dones que eren torturats al soterrani, i no el destorbaven gens. Eren traïdors, subversius i revolucionaris. Havien portat Alemanya a la ruïna amb les seves vagues, i farien coses pitjors si se’ls deixava. No li inspiraven cap simpatia. Només desitjava que Robert von Ulrich fos un dels que gemegaven de dolor i suplicaven clemència.

Eren les vuit del vespre del dijous 2 de març quan va disposar d’una estona per investigar Robert.

Va enviar a casa el seu equip i va portar una pila de llistes actualitzades al seu superior, l’inspector Kringelein. Després va tornar als arxius.

No tenia pressa per tornar a casa. Vivia sol. La seva esposa, una dona indisciplinada, s’havia fugat amb un cambrer del restaurant del seu germà amb l’excusa que volia ser lliure. No tenien fills.

Es va posar a repassar arxius.

Ja sabia que Robert von Ulrich s’havia afiliat al Partit Nazi el 1923 i l’havia deixat dos anys després. Això en si mateix no significava res. Macke necessitava alguna cosa més.

El sistema d’arxiu no era tan lògic com li hauria agradat. En conjunt, estava decebut amb la policia prussiana. Es deia que Göring tampoc n’estava gaire satisfet i pensava separar els departaments de policia i d’intel·ligència dels cossos regulars i formar un cos de policia secreta nou i més eficient. A Macke li semblava una bona idea.

Tanmateix, no va trobar Robert von Ulrich en cap dels arxius habituals. Potser no era un senyal d’ineficàcia. Podia ser que fos un home irreprotxable. Era un comte austríac, i, per tant, poc probable que fos comunista o jueu. Semblava que el pitjor que es podia dir d’ell era que el seu cosí Walter era socialdemòcrata, cosa que no era un delicte…, de moment, si més no.

Macke es va adonar que hauria hagut d’investigar l’home abans d’haver anat a veure’l, que no l’hauria d’haver abordat sense tenir-ne tota la informació. Hauria d’haver sabut que era un error. Per culpa d’això, s’havia vist obligat a tolerar la seva condescendència i el seu sarcasme. S’havia sentit humiliat. Però s’hi tornaria.

Va començar a repassar papers diversos d’un armari polsegós del fons de la sala.

Allà tampoc no hi va aparèixer el nom Von Ulrich, però hi faltava un document.

Segons la llista enganxada a l’interior de la porta de l’armari, hi hauria d’haver una carpeta de 117 pàgines amb el títol «Establiments depravats». Semblava un escrutini dels clubs nocturns de Berlín. Macke es podia imaginar per què no hi era. Algú el devia haver fet servir recentment: tots els locals nocturns més decadents s’havien clausurat des que Hitler era canceller.

Macke va tornar a pujar. Kringelein donava ordres als policies uniformats que havien de sortir a arrestar els habitants de les adreces actualitzades de comunistes i els seus aliats que Macke havia proporcionat.

Macke no va dubtar a interrompre el seu superior. Kringelein no era nazi i per tant no gosaria renyar un milicià nazi.

—Busco l’arxiu d’establiments depravats —va dir.

Kringelein va fer cara d’empipat, però no va protestar.

—A la tauleta —va indicar—. Vostè mateix.

Macke va agafar la carpeta i va tornar a baixar.

L’estudi tenia cinc anys. Detallava els clubs que existien aleshores i enumerava les activitats que s’hi feien: joc, exhibicions indecents, prostitució, venda de drogues, homosexualitat i altres actes depravats. Hi constaven els noms de propietaris i inversors, de membres del club i empleats. Macke va llegir amb paciència totes les entrades: potser Robert von Ulrich era un drogoaddicte o un puter.

Berlín era famós pels seus clubs homosexuals. Macke va repassar la lúgubre entrada del Pink Slipper, on els homes ballaven amb homes i a l’escenari actuaven cantants transvestits. Va pensar que de vegades la seva feina era repugnant.

Va repassar la llista de membres amb el dit i hi va trobar Robert von Ulrich.

Va fer un sospir de satisfacció.

Una mica més avall va veure el nom de Jörg Schleicher.

—Vaja, vaja —va fer—. A veure si ara sereu tan sarcàstics.





IV


Quan al cap d’uns dies Lloyd va tornar a veure Walter i Maud, els va trobar més enfadats i més espantats.

Era el dissabte 4 de març, la vigília de les eleccions. Lloyd i Ethel pensaven assistir al míting del Partit Socialdemòcrata que Walter havia organitzat, i abans van anar a casa dels Von Ulrich, a Mitte, per dinar plegats.

Era una casa del segle XIX amb habitacions espaioses i finestres grans, si bé el mobiliari era força vell. El dinar va ser senzill, costelles de porc amb patates i col, però hi va haver bon vi per acompanyar. Walter i Maud parlaven com si fossin pobres, i segurament vivien més modestament que els seus pares, però estava clar que no passaven gana.

En canvi, sí que estaven espantats.

Hitler havia convençut l’envellit president alemany Paul von Hindenburg perquè aprovés el Decret de l’Incendi del Reichstag, que donava autoritat als nazis per fer el que ja feien, apallissar i torturar els seus adversaris polítics.

—Des de dilluns a la nit han arrestat vint mil persones! —va dir Walter, amb veu tremolosa—. No sols comunistes, sinó també el que els nazis anomenen «simpatitzants comunistes».

—Cosa que vol dir qualsevol que no els agradi —va aclarir Maud.

—Com es poden celebrar ara unes eleccions democràtiques? —va preguntar Ethel.

—Ho hem d’intentar —va dir Walter—. Si no fem campanya, farem el joc als nazis.

—Quan deixaran d’acceptar-ho i començaran a plantar cara? —va exclamar Lloyd amb impaciència—. Encara pensen que no està bé respondre a la violència amb violència?

—És clar que sí —va insistir Maud—. La resistència pacífica és la nostra única esperança.

—El Partit Socialdemòcrata té una ala paramilitar —va dir Walter—, el Reichsbanner, però no és forta. Un petit grup de socialdemòcrates va proposar una resposta violenta als nazis, però la van rebutjar.

—Lloyd, recorda que els nazis tenen la policia i l’exèrcit al seu costat —va dir Maud.

Walter va mirar el rellotge de butxaca.

—Hauríem d’anar passant.

—Walter, per què no ho anul·les? —va dir Maud, de sobte.

El seu marit la va mirar sorprès.

—S’han repartit set-centes entrades.

—Oh, a fer punyetes les entrades —va exclamar Maud—. És per tu que pateixo.

—No cal que pateixis. S’han assignat els seients amb rigor i no hi hauria d’haver provocadors a la sala.

Lloyd dubtava, no veia gens clar que Walter se sentís tan segur com pretenia.

—De cap manera puc decebre unes persones que estan disposades a assistir a un míting polític democràtic —va continuar Walter—. Són la nostra única esperança.

—Tens raó —va reconèixer Maud. Va mirar Ethel—. Potser tu i en Lloyd us hauríeu de quedar a casa. És perillós, per molt que en Walter digui que no ho és. I aquest no és el vostre país.

—El socialisme és internacional —va dir Ethel amb determinació—. Com el teu marit, t’agraeixo la preocupació, però sóc aquí per ser testimoni de primera mà de la política alemanya, i no m’ho penso perdre.

—Però els nens no hi poden anar —va dir Maud.

—Jo tampoc no hi volia anar —va dir Erik.

Carla semblava decebuda, però no va dir res.

Walter, Maud, Ethel i Lloyd van pujar al cotxe de Walter. Lloyd estava nerviós, però també il·lusionat. Estava adquirint una visió de la política superior a la de cap dels seus amics a Anglaterra. I que hi hagués pinyes no li feia por.

Van anar cap a l’est i van travessar Alexander Platz, van passar per un barri de cases humils i botiguetes, algunes amb rètols en hebreu. El Partit Socialdemòcrata era un partit dels treballadors, però com el Partit Laborista britànic tenia alguns simpatitzants adinerats. Walter von Ulrich formava part d’una petita minoria de classe alta.

El cotxe es va aturar davant d’una marquesina amb un rètol que deia: «Teatre del Poble». Ja hi havia cua per entrar. Walter va anar cap a la porta tot saludant les persones congregades, que el van aclamar. Lloyd i els altres el van seguir a l’interior.

Walter va donar la mà a un jove solemne d’uns divuit anys.

—Us presento Wilhelm Frunze, secretari de la branca local del nostre partit.

Frunze era un d’aquells nois que semblen haver nascut vells. Portava una americana amb botons a les butxaques que havia estat de moda feia deu anys.

Frunze va ensenyar a Walter que les portes del teatre es podien bloquejar per la part de dins.

—Quan el públic estigui assegut, les tancarem per dins perquè no hi entrin provocadors —va dir.

—Molt bé —va assentir Walter—. Ben pensat.

Frunze el va fer passar a l’auditori. Walter va pujar a l’escenari i va saludar els altres candidats que ja havien arribat. El públic va començar a entrar i a seure. Frunze va assenyalar els seients que havia reservat a la primera fila per a Maud, Ethel i Lloyd.

Es van acostar dos nois. El més jove, que semblava tenir catorze anys però era més alt que Lloyd, va saludar Maud amb molta educació i li va fer una petita reverència.

—És en Werner Franck —va dir Maud a Ethel—, el fill de la meva amiga Monika. —Després, dirigint-se a Werner va dir—: El teu pare, sap que has vingut?

—Sí, m’ha dit que havia d’esbrinar jo mateix què és la socialdemocràcia.

—Per ser nazi, és molt liberal.

A Lloyd li va semblar estrany que Maud digués una cosa així a un noi de catorze anys, però Werner va contestar amb naturalitat.

—El meu pare no creu realment en el nazisme, però sí que creu que Hitler és bo per als negocis alemanys.

—Com pot ser bo per als negocis ficar milers de persones a la presó? —va intervenir Wilhelm Frunze amb indignació—. Deixant de banda la injustícia, no poden treballar!

—Estic d’acord amb tu —va reconèixer Werner—. Però les mesures de força de Hitler són populars.

—La gent es pensa que els està salvant d’una revolució bolxevic —va dir Frunze—. La premsa nazi els ha convençut que els comunistes estaven a punt de llançar una campanya d’assassinats, incendis i emmetzinament a tots els pobles i ciutats.

El noi que acompanyava Werner, que era més baix però més gran, va parlar.

—Però són els camises brunes, no els comunistes, els que arrosseguen la gent als soterranis i els trenquen els ossos amb bastons.

Parlava l’alemany perfectament, amb una mica d’accent que Lloyd no podia identificar.

—Perdonin-me, no els he presentat en Vladímir Peixkov —va dir Werner—. Va a l’Acadèmia de Nois de Berlín, la meva escola, i tothom li diu Volòdia.

Lloyd es va aixecar per estrènyer-li les mans. Volòdia tenia l’edat de Lloyd si fa o no fa, i era un noi ben plantat amb uns ulls blaus i francs.

—Conec en Volòdia Peixkov —va dir Frunze—. Jo també vaig a l’Acadèmia de Nois de Berlín.

—En Wilhelm Frunze és el geni de l’escola —va intervenir Volòdia—, el que treu les millors notes de física, química i matemàtiques.

—És veritat —va confirmar Werner.

Maud va mirar Volòdia amb atenció.

—Peixkov? —va preguntar—. El teu pare és en Grigori?

—Sí, frau Von Ulrich. És agregat militar a l’ambaixada soviètica.

Per tant Volòdia era rus, però parlava alemany amb naturalitat, va pensar Lloyd amb una fiblada d’enveja. Era l’avantatge de viure-hi.

—Conec els teus pares —va dir Maud a Volòdia.

Lloyd ja havia vist que Maud coneixia tots els diplomàtics de Berlín. Formava part de la seva feina.

Frunze va mirar el rellotge.

—Ja és l’hora —va dir. Va pujar a l’escenari i va demanar silenci.

El públic va callar.

Frunze va anunciar que els candidats farien parlaments i després respondrien les preguntes del públic. Només s’havien donat entrades als afiliats al Partit Socialdemòcrata, va continuar dient, i les portes estaven barrades perquè tothom pogués parlar amb llibertat, amb la tranquil·litat de saber que estaven entre amics.

Lloyd va pensar que era com formar part d’una societat secreta. Això no era el que ell entenia per democràcia.

Primer va parlar Walter. Lloyd va veure que no era gens demagog. No s’embolicava fent ostentació de la retòrica. Però va afalagar el públic dient que eren persones intel·ligents i ben informades, dones i homes que entenien la complexitat dels temes polítics.

Només feia uns minuts que parlava quan va pujar a l’escenari un camisa bruna.

Lloyd va renegar. Com havia entrat? Havia sortit d’entre els bastidors: algú devia haver obert l’entrada dels artistes.

Era una bestiota enorme amb un tall de cabells militar. Es va situar a la part de davant de l’escenari i es va posar a cridar.

—Aquesta és una reunió sediciosa. Els comunistes i els subversius no us hi volem a l’Alemanya actual. Es clausura la reunió.

L’arrogància segura de l’home va indignar Lloyd. Li hauria agradat posar aquell tros d’ase en un ring de boxa.

Wilhelm Frunze es va aixecar de cop, es va situar davant de l’intrús i va cridar enfurismat.

—Fora ara mateix, brètol!

L’home li va clavar una forta empenta a l’espatlla. Frunze va trontollar enrere, va ensopegar i va caure d’esquena.

El públic es va posar dret, n’hi havia que protestaven a crits amb fúria, d’altres cridaven de por.

D’entre bastidors van sortir més camises brunes.

Lloyd, consternat, va veure que aquells malparits ho havien planificat bé.

L’home que havia empès Frunze es va posar a cridar.

—Fora!

Els altres camises brunes es van afegir als crits.

—Fora! Fora! Fora!

Ja n’hi havia vint, i n’anaven apareixent més. Alguns portaven porres de policia o bastons improvisats. Lloyd va veure un estic d’hoquei, un mall de fusta, fins i tot una pota de cadira. Van desfilar per l’escenari, somrient amb mala bava i brandant les armes mentre cridaven; Lloyd no tenia cap dubte que es delien per començar a estomacar la gent.

Es va posat dret. Sense pensar, ell, Werner i Volòdia van formar una barrera protectora davant d’Ethel i Maud.

La meitat del públic intentava marxar, l’altra meitat cridava i brandava el puny als intrusos. Els que intentaven marxar empenyien els altres i esclataven petites disputes aquí i allà. Hi havia moltes dones que ploraven.

A l’escenari, Walter va agafar el faristol i va cridar:

—Que tothom es calmi, si us plau! No hi ha motiu per a l’esverament!

La majoria de gent no el sentia i els que el sentien no li feien cas.

Els camises brunes van començar a baixar de l’escenari i a barrejar-se amb el públic. Lloyd va agafar la seva mare pel braç i Werner va fer el mateix amb Maud. Van anar cap a la sortida més propera en grup, però les portes continuaven obstruïdes i hi havia un batibull de persones aterrides que intentaven sortir. Els camises brunes continuaven cridant a la gent que marxés.

La majoria dels agressors estaven en forma, mentre que entre el públic hi havia dones i vells. Lloyd volia plantar cara, però no era una bona idea.

Un home amb un casc d’acer de la Gran Guerra va empènyer Lloyd per les espatlles, que va caure endavant i va ensopegar amb la seva mare. Va resistir la temptació de girar-se i estomacar-lo. Tenia una prioritat en aquest moment, protegir la seva mare.

Un noi amb la cara plena de grans que duia una porra va posar una mà a l’esquena de Werner i el va empènyer enèrgicament.

—Fora, fora! —va cridar.

Werner es va girar ràpidament i va fer un pas cap a ell.

—No em toquis, porc feixista! —va exclamar.

El camisa bruna es va aturar de cop, espantat, com si no s’esperés trobar resistència.

Werner es va tornar a girar, concentrat com Lloyd a portar les dues dones a un lloc segur. Però la bestiota els havia sentit.

—A qui li dius porc? —va bramar.

Es va abraonar contra Werner i li va colpejar una banda del cap amb el puny. No la va encertar gaire, va ser un cop oblic, però Werner va cridar i va trontollar endavant.

Volòdia es va posar al mig i va pegar l’home a la cara, dues vegades. Lloyd, admirat pels dos cops ràpids de Volòdia, es va tornar a concentrar en la seva tasca. Al cap d’uns segons tots quatre havien arribat a la porta. Lloyd i Werner van ajudar les dones a sortir al vestíbul del teatre, on les empentes van disminuir i la violència es va aturar. Allà no hi havia camises brunes.

Veient que les dones estaven segures, Lloyd i Werner van mirar cap a l’auditori.

Volòdia lluitava contra la bestiota amb valentia, però tenia dificultats. No parava de pegar l’home a la cara i al cos, però els seus cops de puny feien poc efecte i l’home només sacsejava el cap com si es volgués desfer d’un insecte. El camisa bruna era feixuc i lent, però va colpejar Volòdia al pit i després al cap, i el noi va vacil·lar. La bestiota va tirar enrere el puny per clavar un cop brutal, que Lloyd va témer que matés Volòdia.

Llavors Walter va saltar de l’escenari i va aterrar a l’esquena de la bestiota. Lloyd tenia ganes de victorejar-lo. Van caure a terra en un garbuix de braços i cames, i Volòdia es va salvar, de moment.

El noi de la cara marcada que havia empès Werner ara fustigava les persones que intentaven marxar, els pegava a l’esquena i al cap amb la porra.

—Covard de merda! —va cridar Lloyd, avançant. Però Werner hi va arribar abans. Va passar pel costat de Lloyd i va agafar la porra, intentant arrencar-la de la mà del noi.

El vell del casc d’acer es va afegir a la brega i va pegar Werner amb el mànec d’un piolet. Lloyd va acostar-s’hi i va etzibar al vell un dret a la cara. El cop va encertar perfectament el costat de l’ull esquerre de l’home. Però es tractava d’un veterà de guerra i no es desanimava així com així. Es va girar i va atacar Lloyd amb el bastó. Lloyd va esquivar el cop sense dificultat i el va colpejar dues vegades més. Va tocar-lo al mateix lloc, al voltant de l’ull, i li va esquinçar la pell. El casc li protegia el cap i Lloyd no podia llançar-li un ganxo d’esquerra, el seu cop més demolidor. Va esquivar una escombrada del mànec del piolet i va tornar a pegar l’home a la cara, que va retrocedir sagnant pels talls que tenia al voltant dels ulls.

Lloyd va mirar al voltant. Ve veure que els socialdemòcrates es defensaven i va sentir un rampell de plaer salvatge. La major part del públic havia sortit per la porta, i a l’auditori quedaven majoritàriament els joves, que avançaven saltant per sobre dels seients del teatre per acostar-se als camises brunes, n’hi havia dotzenes.

Alguna cosa forta li va picar el cap per darrere. Li va fer tant de mal que va rugir. Es va girar i es va trobar un noi de la seva edat que aixecava un pal de fusta per tornar-lo a colpejar. Lloyd se li va acostar més i li va donar dos cops forts a l’estómac, primer amb el puny dret i després amb l’esquerre. El noi es va quedar sense respiració i va deixar caure la fusta. Lloyd el va colpejar amb un ganxo de dalt a baix i el noi va perdre el coneixement.

Lloyd es va fregar el cap. Li feia un mal horrorós, però no li sortia sang.

Va veure que tenia la pell dels artells pelada i que sagnava. Es va ajupir i va recollir la fusta que havia deixat el noi.

Quan va mirar al voltant va veure encantat que alguns camises brunes es dirigien a l’escenari i desapareixien entre bastidors, amb la intenció de sortir per on havien entrat, la porta dels artistes.

L’home gros que havia començat l’aldarull era a terra, gemegant i aguantant-se un genoll com si se l’hagués dislocat. Wilhelm Frunze el colpejava des de dalt amb una pala de fusta, repetint a crits les paraules que l’home havia utilitzat per començar l’aldarull:

—No us hi volem a l’Alemanya actual!

Indefens, l’homenàs intentava rodolar per esquivar els cops, però Frunze el va perseguir, fins que dos camises brunes el van agafar pels braços i se’l van endur.

Frunze els va deixar marxar.

«Els hem vençut?», va pensar Lloyd exultant. «Potser sí!».

Alguns joves van empaitar els homes, però es van aturar a l’escenari i es van conformar a insultar a crits els camises brunes que fugien.

Lloyd va mirar els altres. Volòdia tenia la cara inflada i un ull tancat. Werner duia l’americana estripada, li penjava un gran quadrat de roba. Walter estava assegut en una cadira de la primera fila, respirava amb dificultat i es fregava el colze, però somreia. Frunze va llançar la pala per sobre de les files de cadires, cap al fons.

Werner, que només tenia catorze anys, estava exultant.

—Els hem donat una lliçó, oi?

—Sí, ja ho crec —va dir Lloyd, somrient.

Volòdia va passar un braç per les espatlles de Frunze.

—Per ser uns col·legials, no ho hem fet pas malament, eh?

—Però han impedit que celebréssim el míting —va dir Walter.

Els joves el van mirar ressentits perquè els esguerrava la victòria.

Walter semblava enfadat.

—Sigueu realistes, nois. El públic ha fugit aterrit. Quant temps passarà abans que aquestes persones es vegin amb cor de tornar a un míting polític? Els nazis han deixat les coses clares. Quan es tracta d’un partit que no sigui el seu és perillós fins i tot escoltar. El gran perdedor d’avui és Alemanya.

—Detesto aquests maleïts camises brunes —va dir Werner a Volòdia—. Em sembla que em faré comunista com tu.

Volòdia el va mirar intensament amb aquells ulls tan blaus i va parlar en veu baixa.

—Si el que vols és anar contra els nazis, pots fer coses més eficaces.

Lloyd no va entendre què volia dir.

Llavors Maud i Ethel van entrar ràpidament a l’auditori parlant alhora, cridant i plorant d’alleujament, i Lloyd va oblidar les paraules de Volòdia i no hi va tornar a pensar mai més.





V


Al cap de quatre dies, Erik von Ulrich va arribar a casa amb l’uniforme de les Joventuts Hitlerianes.

Se sentia com un rei.

Portava una camisa bruna igual que la que duien les tropes d’assalt, amb diverses insígnies i un braçal amb l’esvàstica. També portava la corbata i els pantalons curts negres reglamentaris. Era un soldat patriota dedicat al servei del país. A la fi formava part de la banda.

Això era millor fins i tot que animar el Hertha, l’equip de futbol de Berlín. De tant en tant, els dissabtes que el seu pare no havia d’anar a alguna reunió política, portava Erik als partits. Ara tenia la mateixa sensació que al camp, sentia que pertanyia a un gran grup de persones que compartien les mateixes emocions.

Però el Hertha de vegades perdia, i Erik tornava a casa desconsolat.

Els nazis, en canvi, eren guanyadors.

Li feia una por horrorosa pensar què diria el seu pare.

Els seus pares el posaven furiós amb la seva mania d’anar a la contra. Tots els nens s’afiliaven a les Joventuts Hitlerianes. Feien esport, cantaven i vivien aventures al camp i al bosc, fora de la ciutat. Eren espavilats, sans, lleials i eficients.

A Erik el preocupava molt pensar que algun dia hauria de combatre —com el seu pare i el seu avi—, i quan arribés el dia volia estar preparat, entrenat i endurit, disciplinat i agressiu.

Els nazis detestaven els comunistes, però els seus pares també. Llavors quin mal hi havia que els nazis també detestessin els jueus? Els Von Ulrich no eren jueus. Per què s’havien d’amoïnar per ells? Fos com fos, els seus pares es negaven obstinadament a deixar que s’afiliés a cap partit. Erik estava tip de ser un marginat i havia decidit desafiar-los.

Però es moria de por.

Com sempre, ni el pare ni la mare eren a casa quan Erik i Carla van arribar de l’escola. Ada va prémer els llavis disgustada quan els va servir el berenar, però no va comentar res.

—Avui haureu de desparar taula vosaltres, tinc un mal d’esquena horrorós. Em vaig a estirar una estona.

—Per això vas haver d’anar al metge? —va preguntar Carla, amoïnada.

Ada va dubtar un moment abans de contestar.

—Sí, per això hi vaig anar.

Era evident que amagava alguna cosa. Que Ada estigués malalta i que s’hagués d’estirar va neguitejar Erik. No arribaria mai al punt de dir, com Carla, que estimava Ada, però havia estat una presència acollidora tota la seva vida, i li tenia molt més afecte del que li agradava reconèixer.

—Espero que et milloris —va dir Carla, amoïnada.

Carla s’havia fet gran, darrerament, i això desconcertava Erik. Encara que fos dos anys més gran que ella, se sentia com un nen, i en canvi ella es comportava com una adulta la meitat del temps.

—Descansaré una mica i em trobaré millor, ja ho veuràs —va dir Ada per tranquil·litzar-la.

Erik va mossegar una mica de pa. Quan Ada va sortir de la cuina, se’l va empassar.

—Encara estic a la secció juvenil, però quan faci els catorze ja podré ascendir —va dir.

—El pare s’enfilarà per les parets! —va exclamar Carla—. Que t’has tornat boig?

—Herr Lippmann ha dit que el pare se les carregaria si intentava que ho deixés estar.

—Ah, mira que bé —va dir Carla. Havia desenvolupat una habilitat per al sarcasme i el desdeny que de vegades a Erik li coïa molt—. Ara el pare tindrà un conflicte amb els nazis per culpa teva —va dir despectivament—. Una gran idea. És perfecte per a tota la família.

Erik va quedar de pedra. No s’ho havia ni plantejat.

—Però tots els nens de la meva classe hi estan afiliats —va protestar, amb indignació—. Menys en Fontaine, el Franceset, i en Rothmann, el Jueu.

Carla va untar una llesca de pa amb pasta de peix.

—Per què has de fer el mateix que tothom? —va dir—. La majoria són uns estúpids. Tu mateix vas dir que en Rudi Rothmann era el nen més intel·ligent de la classe.

—No vull anar amb el Franceset i en Rudi! —va cridar Erik, i encara es va enrabiar més quan va veure que li queien les llàgrimes—. Per què he de jugar amb els nens que no agraden a ningú?

Això era el que li havia donat prou valor per desafiar el seu pare: no podia suportar continuar sortint de l’escola amb els jueus i els estrangers mentre tots els nens alemanys desfilaven pels parcs amb uniforme.

Tots dos van sentir un crit.

Erik va mirar Carla.

—Què ha estat això?

—L’Ada, crec —va dir Carla, amb cara de preocupació.

Llavors, més clar, van sentir un altre crit.

—Ajudeu-me!

Erik es va posar dret, però Carla ja l’havia passat davant. Va córrer darrere d’ella. L’habitació d’Ada era al soterrani. Van baixar corrents al petit dormitori.

Hi havia un llit individual estret arrambat a la paret. Ada estava estirada, amb la cara contorçada de dolor. Tenia la faldilla molla i hi havia un bassal a terra. Erik no es podia creure el que veia. S’havia fet pipí a sobre? Li feia por. A casa no hi havia cap persona gran i no sabia què fer.

Carla també tenia por, Erik l’hi veia a la cara, però no havia perdut el cap.

—Ada, què passa? —va preguntar amb una veu estranyament tranquil·la.

—He trencat aigües —va dir Ada.

Erik no tenia ni idea de què volia dir això.

Carla tampoc.

—No ho entenc —va dir.

—Vol dir que el nen ja ve.

—Estàs embarassada? —va fer Carla, estupefacta.

—Però si no estàs casada! —va exclamar Erik.

—Calla, Erik —va ordenar Carla, furiosa—. No saps res de res?

Sí que sabia que les dones podien tenir fills encara que no estiguessin casades, és clar, però Ada no!

—Per això vas anar al metge la setmana passada —va dir Carla a Ada.

Ada va assentir.

Erik encara intentava fer-se’n a la idea.

—Creus que els pares ho saben?

—És clar que ho saben. Però no ens ho han dit. Vés a buscar una tovallola.

—A on?

—A l’armari de la calefacció del replà de dalt.

—Neta?

—És clar, neta!

Erik va pujar l’escala corrents, va agafar una tovallola blanca petita de l’armari i va tornar a baixar esperitat.

—No dóna per gaire —va dir Carla, però la va agafar i va eixugar les cames a Ada.

—El nen arribarà aviat, ho noto —va dir Ada—. Però no sé què he de fer.

Es va posar a plorar.

Erik mirava Carla. Ella portava la batuta. Tant li feia que ell fos el gran: Erik esperava les ordres de Carla. Es comportava amb sentit pràctic i estava tranquil·la, tot i que ell s’adonava que estava aterrida i que s’aguantava pels pèls. Li feia l’efecte que es podia desmuntar en qualsevol moment.

Carla va mirar Erik.

—Vés a buscar el doctor Rothmann —va dir—. Ja saps on té la consulta.

Aquesta era una tasca que ell podia fer, de manera que Erik es va treure un pes de sobre, però llavors se li va acudir una pega.

—I si no hi és?

—Si no hi és li preguntes a frau Rothmann què hem de fer, no siguis babau! —va cridar Carla—. Corre!

Erik es va alegrar de sortir de l’habitació. El que hi passava era misteriós i anguniós. Va pujar els graons de tres en tres i va sortir de la casa. Córrer era una cosa que sabia fer.

La consulta del metge era a un quilòmetre. Mentre corria a un trot ràpid pensava en Ada. Qui era el pare del nen? Va recordar que l’estiu passat la noia havia anat un parell de vegades al cinema amb Paul Huber. Havien tingut relacions sexuals? Per força! Erik i els seus amics parlaven molt de sexe, però no en sabien pràcticament res. On ho havien fet Ada i Paul? En un cinema segur que no. S’havien d’estirar per fer-ho? Estava perplex.

La casa del doctor Rothmann era en un carrer més humil. Erik havia sentit dir a la seva mare que era un bon metge, però tractava molts pacients de classe treballadora que no li podien pagar. La casa del metge tenia una consulta i una sala d’espera a la planta baixa, i la família vivia a dalt.

Al davant hi havia un Opel 4 aparcat, un cotxet lleig de dues places que popularment s’anomenava «Granota d’arbre».

La porta principal de la casa estava oberta. Erik va entrar respirant amb dificultat i es va trobar a la sala d’espera. Hi havia un vell en un racó que no parava de tossir i una dona jove amb una criatura.

—Hola! —va cridar Erik—. Doctor Rothmann?

La dona del metge va sortir de la consulta. Hannelore Rothmann, una dona alta amb la pell molt clara i unes faccions dures, va mirar Erik amb uns ulls com trons.

—Com t’atreveixes a entrar en aquesta casa amb aquest uniforme? —va dir.

Erik estava petrificat. Frau Rothmann no era jueva, però el seu marit, sí. Amb l’emoció, Erik ho havia oblidat.

—La nostra minyona està a punt de tenir un nen! —va dir.

—I ara vols que t’ajudi un metge jueu?

Erik va quedar de pedra. No se li havia acudit mai que els atacs dels nazis poguessin provocar que els jueus s’hi tornessin. Però de sobte va ser conscient que el que deia frau Rothmann era lògic. Els camises brunes es passejaven cridant «Mort als jueus!». Per què havia d’ajudar-los un metge jueu?

No sabia què fer. Hi havia altres metges, és clar, molts, però no sabia on ni si s’avindrien a anar a atendre una desconeguda.

—M’ha enviat la meva germana —va dir, no gaire convençut.

—La Carla té molt més seny que tu.

—L’Ada ha dit que ha trencat aigües. —Erik no estava segur de què volia dir, però li semblava important.

Amb cara d’empipada, frau Rothmann va tornar a la consulta.

El vell del racó va riure sorollosament.

—Tots som uns jueus de merda fins que ens necessiteu! —va deixar anar—. Llavors tot són «Vingui, si us plau, doctor Rothmann» i «Vostè què m’aconsella, advocat Koch?» i «Deixi’m cent marcs, herr Goldman» i… —Va tenir un atac de tos.

Va entrar una noia d’uns setze anys. Erik va pensar que havia de ser Eva, la filla dels Rothmann. Feia anys que no la veia. Ara tenia pits però continuava sent vulgar i grassoneta.

—El teu pare t’ha deixat afiliar a les Joventuts Hitlerianes? —es va sorprendre la noia.

—No ho sap —va dir Erik.

—Ai, ai, ai —va fer Eva—. Te les carregaràs.

El nen va dirigir la mirada cap a la consulta.

—Creus que vindrà, el teu pare? —va preguntar—. La teva mare estava molt enfadada amb mi.

—És clar que vindrà —va dir Eva—. Si algú està malalt, ell l’ajuda. —La seva veu es va tornar sarcàstica—. No mira primer la raça o les idees polítiques. No som nazis. —I va tornar a sortir.

Erik estava destarotat. No s’esperava que el seu uniforme despertés tant de rebuig. A l’escola tothom el trobava fabulós.

El doctor Rothmann va aparèixer de seguida. Va parlar primer amb els dos pacients.

—Tornaré de seguida que pugui. Em sap greu, però una criatura no espera per néixer. —Va mirar Erik—. Som-hi, noi. Val més que vinguis amb mi al cotxe, encara que portis aquest uniforme.

Erik el va seguir i va pujar al seient del passatger del Tres Granotes. El tornaven boig els cotxes i es moria de ganes de ser prou gran per conduir-ne un. Normalment aprofitava qualsevol trajecte amb cotxe per estudiar els comandaments i fixar-se en la tècnica del conductor. Però en aquell moment se sentia com si fos en un aparador, assegut al costat d’un metge jueu amb la seva camisa bruna. I si el veia herr Lippmann? El trajecte va ser una tortura.

Per sort era curt, un parell de minuts després havien arribat a cals Von Ulrich.

—Com es diu la noia? —va preguntar Rothmann.

—Ada Hempel.

—Ah, sí; va venir a la consulta la setmana passada. El nen s’ha avançat. Au, acompanya’m.

Erik el va guiar per la casa. Va sentir un nadó que plorava. Ja havia arribat! Va baixar corrents al soterrani, amb el metge darrere.

Ada estava estirada panxa enlaire. El llit estava xop de sang i d’alguna cosa més. Carla tenia un nadó diminut als braços. El nadó estava cobert de llim. Una cosa que semblava un cordó gruixut anava del nadó a sota la faldilla de l’Ada. Carla tenia els ulls esbatanats de terror.

—Què he de fer? —va cridar.

—Estàs fent exactament el que havies de fer —la va tranquil·litzar el doctor Rothmann—. Només abraça un moment més el nadó. —Es va asseure al costat d’Ada. Li va auscultar el cor, li va prendre el pols i va dir—: Com et trobes, maca?

—Estic molt cansada —va dir ella.

Rothmann va fer un cop de cap satisfet. Es va aixecar i va mirar el nadó que Carla tenia als braços.

—Un nen —va dir.

Erik, amb una barreja de fascinació i de repugnància, va mirar com el metge obria la cartera, treia fil i el lligava amb dos nusos al cordó. Mentre ho feia parlava amb Carla amb veu afectuosa.

—Per què plores? Ho has fet la mar de bé. Has portat un nen al món tu sola. No em necessitaves per a res! Quan siguis gran hauries de ser metge.

Carla es va calmar una mica.

—Miri-li el cap —va dir tan baixet que el metge es va haver d’inclinar per sentir-la—. Em sembla que li passa alguna cosa.

—Sí. —El metge va agafar unes estisores esmolades i va tallar el cordó entre els dos nusos. Llavors va agafar el nadó dels braços de Carla, el va sostenir a la distància que li permetien els seus braços i el va observar. Erik no li veia res d’estrany, però el nadó estava tan vermell, arrugat i llefiscós que feia de mal dir. Tanmateix, després d’un moment de reflexió el metge va dir—: Ai, senyor.

Mirant amb més atenció, Erik va veure que sí que hi havia una cosa estranya. La cara del nen era asimètrica. Una banda era normal, però, a l’altra, el cap semblava abonyegat i a l’ull li passava alguna cosa estranya.

Rothmann va tornar el nen a Carla.

Ada va tornar a gemegar i es va posar en tensió. Quan es va tornar a relaxar, Rothmann va ficar-li la mà sota la faldilla i va treure un grumoll d’alguna cosa fastigosa que s’assemblava a la carn.

—Erik —va dir—, vés-me a buscar un diari.

—Quin? —va preguntar Erik. Els seus pares rebien tots els grans diaris cada dia.

—Qualsevol, noi —va dir Rothmann amablement—. No és per llegir-lo.

Erik va pujar corrents i va trobar el Vossische Zeitung del dia anterior. Quan va tornar a baix, el metge va embolicar la cosa carnosa en el paper i la va deixar a terra.

—És el que anomenem secundines —va explicar a Carla—. Després ho cremarem.

Llavors va tornar a seure a la vora del llit.

—Ada, reina, has estat molt valenta —va dir—. El teu nadó és viu, però podria ser que li passés alguna cosa. El rentarem, l’embolicarem bé perquè no passi fred i el portarem a l’hospital.

—Què li passa? —va preguntar Ada, esverada.

—No ho sé. Però se l’ha d’examinar.

—Es posarà bé?

—Els metges de l’hospital faran tot el que podran. La resta està en mans de Déu.

Erik va recordar que els jueus veneraven el mateix déu que els cristians. Era fàcil oblidar-se’n.

—Et veus amb cor d’aixecar-te i venir amb mi a l’hospital, Ada? —va preguntar Rothmann—. Hauràs d’alletar el nadó.

—Estic molt cansada —va tornar a dir la noia.

—Doncs descansa un parell de minuts, no més, perquè al petit l’han d’examinar aviat. La Carla t’ajudarà a vestir-te. Us esperaré a dalt. —Es va dirigir a Erik amb afectuosa ironia—. Vine amb mi, petit nazi.

Erik es moria de vergonya. El capteniment del doctor Rothmann era encara pitjor que el menyspreu de frau Rothmann.

—Doctor? —va cridar Ada, quan ja se n’anaven.

—Sí, reina.

—Es diu Kurt.

—Un bon nom —va dir el doctor Rothmann.

Va sortir de l’habitació amb Erik darrere seu.





VI


El primer dia de feina de Lloyd William com a ajudant de Walter von Ulrich també va ser el primer dia del nou Parlament.

Walter i Maud treballaven desesperadament per salvar la fràgil democràcia d’Alemanya. Lloyd compartia la seva desesperació, en part perquè eren bones persones que coneixia de tota la vida, i en part perquè temia que la Gran Bretanya seguís el camí a l’infern d’Alemanya.

Les eleccions no havien solucionat res. Els nazis van treure el quaranta-quatre per cent dels vots; havien pujat però encara estaven lluny del cinquanta-u per cent que anhelaven.

Walter hi va veure motius per a l’esperança.

—Ni amb una intimidació fora mida —va dir, mentre anava a la cerimònia de constitució del Parlament— han aconseguit obtenir els vots de la majoria dels alemanys. —Va picar el volant amb el puny—. Per molt que diguin, no són populars. I com més temps siguin al govern, més mostraran la seva perversió.

Lloyd no n’estava tan segur.

—Han tancat els diaris de l’oposició, han ficat membres del Reichstag a la presó i han corromput la policia —va dir—. I encara hi ha un quaranta-quatre per cent d’alemanys que els donen suport? Jo no ho trobo gaire tranquil·litzador.

L’edifici del Reichstag estava molt malmès pel foc i havia quedat inutilitzable, per tant el Parlament es reunia a la Kroll Opera, a l’altre cantó de Königsplatz. Era un complex immens amb tres sales de concert i catorze auditoris més petits, a més de restaurants i bars.

Quan hi van arribar, es van quedar estupefactes. La plaça estava encerclada pels camises brunes. Els parlamentaris i els seus col·lbordors s’amuntegaven a les entrades intentant entrar.

—És així com Hitler té pensat aconseguir el que vol? —va dir Walter enfurismat—. Impedint-nos entrar a la cambra?

Lloyd va veure que les portes estaven bloquejades per camises brunes. Deixaven passar els que portaven uniforme nazi sense demanar-los res, però als altres els feien ensenyar les credencials. Un noi més jove que Lloyd el va mirar de dalt a baix amb desdeny i després el va deixar passar de mala gana. Això era intimidació, pura i simple.

Lloyd va sentir que es començava a encendre. No suportava que volguessin atemorir-lo. Sabia que podia noquejar el jove camisa bruna amb un bon ganxo d’esquerra. Es va esforçar per no perdre la calma, es va girar i va entrar.

Després de la batussa al Teatre del Poble, la seva mare li va examinar el bony en forma d’ou que tenia al cap i li va demanar que tornés a Anglaterra. Ell havia aconseguit calmar-la, però li havia costat molt. Deia que no tenia consciència del perill, però això no era del tot veritat. De vegades tenia por, però la por sempre el feia sentir combatiu. El seu instint era atacar, no retirar-se. Era això el que atemoria la seva mare.

Però, en el fons, ella era igual. No tornava a casa. Estava espantada però també estava encantada de ser a Berlín en aquell moment decisiu de la història alemanya, i indignada alhora per la violència i la repressió de què era testimoni. A més estava convençuda que podria escriure un llibre que alertaria els demòcrates d’altres països de les tàctiques feixistes. «Ets pitjor que jo», li va dir Lloyd, i ella no va saber què respondre.

El teatre de l’òpera estava ple de camises brunes i homes de les SS, molts d’ells armats. Custodiaven totes les portes i amb mirades i gestos mostraven el seu odi i menyspreu per tots els que no donaven suport als nazis.

Walter feia tard a una reunió del grup socialdemòcrata. Lloyd va recórrer l’edifici ràpidament buscant la sala de la reunió. En ficar el nas a la cambra de debats va veure una esvàstica enorme que presidia la sala, penjada del sostre.

Aquella tarda, quan comencessin les sessions, el primer tema de debat seria la Llei de Capacitació que permetria al govern de Hitler aprovar lleis sense el vistiplau del Reichstag.

La llei oferia unes perspectives esgarrifoses. Convertiria Hitler en un dictador. La repressió, la intimidació, la violència, la tortura i els assassinats que s’havien viscut a Alemanya les últimes setmanes serien permanents. Era impensable.

Però Lloyd no es podia imaginar que cap Parlament del món aprovés una llei així. Seria com votar la seva pròpia pèrdua de poder. Era un suïcidi polític.

Va trobar els socialdemòcrates en un petit auditori. La reunió ja havia començat. Lloyd va guiar Walter a la sala i se’n va anar a buscar cafè.

Mentre esperava a la cua es va trobar darrere d’un jove pàl·lid i de posat impetuós, vestit de negre funerari. L’alemany de Lloyd ja era més fluid i col·loquial, i tenia prou seguretat per entaular conversa amb un desconegut. Va saber que l’home de negre es deia Heinrich von Kessel. Feia la mateixa feina que Lloyd i treballava sense cobrar com a ajudant del seu pare, Gottfried von Kessel, un parlamentari del Partit del Centre, que era catòlic.

—El meu pare coneix molt bé en Walter von Ulrich —va dir en Heinrich—. Mentre tots dos van ser agregats a l’ambaixada alemanya a Londres el 1914.

Lloyd va pensar que el món de la política i la diplomàcia internacional era força petit.

Heinrich va dir a Lloyd que el retorn a la fe cristiana era la solució als problemes d’Alemanya.

—No sóc un gran cristià —va dir Lloyd, sincerament—. Espero que no t’ho prenguis malament. Els meus avis eren gal·lesos fonamentalistes, però la meva mare és indiferent i el meu padrastre és jueu. De tant en tant anem a l’Església de l’Evangeli del Calvari d’Algate, abans que res perquè el pastor està afiliat al Partit Laborista.

—Resaré per tu —va dir Heinrich, amb un somriure.

Lloyd va recordar que els catòlics no feien proselitisme. Quin contrast amb els seus avis dogmàtics d’Aberowen, que es pensaven que les persones que no creien el mateix que ells s’apartaven conscientment de l’Evangeli i estaven destinades a la condemna eterna.

Quan Lloyd va tornar a la reunió del grup socialdemòcrata, Walter parlava en aquell moment.

—No pot ser de cap manera! —deia—. La Llei de Capacitació és una esmena constitucional. Cal que hi assisteixin dos terços dels representants, és a dir, quatre-cents trenta-dos dels sis-cents quaranta-set membres, i dos terços dels presents l’han d’aprovar.

Lloyd va fer els càlculs mentalment mentre deixava la safata sobre la taula. Els nazis tenien dos-cents vuitanta vuit escons, i els nacionalistes, que eren els seus aliats més propers, en tenien cinquanta-dos; això feia tres-cents quaranta. Els en faltaven gairebé cent. Walter tenia raó. La llei no s’aprovaria. Lloyd es va animar una mica i es va asseure a escoltar el debat i a millorar l’alemany.

Però la tranquil·litat li va durar ben poc.

—No n’estigui tan segur —va concloure un home amb l’accent de la classe treballadora de Berlín—. Els nazis estan fent la gara-gara al Partit del Centre. —Els de Heinrich, va recordar Lloyd—. Amb ells en tindrien setanta-quatre més —va acabar l’home.

Lloyd no ho entenia. Per què havia de donar suport el Partit del Centre a una mesura que li prendria tot el seu poder?

Walter va expressar el mateix pensament, però amb menys subtilesa.

—Per què eren tan estúpids els catòlics?

Si Lloyd ho hagués sabut abans d’anar a buscar el cafè, podria haver-ne parlat amb Heinrich. S’hauria pogut assabentar d’alguna cosa útil. Llàstima.

—A Itàlia —va continuar l’home de l’accent berlinès—, els catòlics van pactar amb Mussolini un concordat de protecció de l’Església. Per què no pot passar aquí també?

Lloyd va calcular que el suport del Partit del Centre faria pujar a quatre-cents catorze els vots dels nazis.

—Encara no són dos terços —va dir Walter, amb alleujament.

Llavors va intervenir un jove ajudant que el va sentir.

—Però no tenim en compte l’últim anunci del president del Reichstag. —El president del Reichstag era Hermann Göring, el col·laborador més estret de Hitler. Lloyd no sabia res de cap anunci. Com tothom, semblava. Els parlamentaris van callar i l’ajudant va continuar—: Ha decidit que els parlamentaris comunistes que no es presentin perquè són a la presó, no compten.

Hi va haver un esclat de protestes indignades per tota la sala. Lloyd va veure que Walter es posava vermell.

—No ho pot fer! —va cridar.

—És totalment il·legal —va confirmar l’ajudant—. De tota manera, ho ha fet.

Lloyd es va desanimar molt. Serien capaços d’aprovar la llei amb un ardit? Va tornar a fer càlculs. Els comunistes tenien vuitanta-dos escons. Si els descomptaven, els nazis només en necessitaven dos terços de cinc-cents cinquanta-sis, és a dir, tres-cents setanta-vuit. Encara que sumessin els nacionalistes, no en tindrien prou, però si obtenien el suport dels catòlics podrien arribar a la majoria pels pèls.

—Això és del tot il·legal —va dir algú—. Hauríem d’anar-nos-en en senyal de protesta.

—No, no! —va dir Walter, emfàticament—. Aprovarien la llei en la nostra absència. Hem de convèncer els catòlics que no hi votin a favor. En Wels ha de parlar amb en Kaas immediatament.

Otto Wels era el líder del Partit Socialdemòcrata; el prelat Ludwig Kaas era el cap del Partit del Centre.

Un murmuri d’aprovació va recórrer la sala. Lloyd va respirar fondo i va parlar.

—Herr Von Ulrich, per què no convida Gottfried von Kessel a dinar? Crec que van treballar plegats a Londres durant la guerra.

Walter va riure amb amargor.

—Aquell llepaculs! —va exclamar.

Potser el dinar no havia estat tan bona idea.

—No sabia que no li queia bé —va dir Lloyd.

—No el suporto —va reconèixer Walter, pensarosament—, però Déu sap que estic disposat a intentar-ho tot.

—El busco i el convido de part seva? —va preguntar Lloyd.

—D’acord, intenta-ho. Si accepta, digues-li que quedem al Herrenklub a la una.

—Molt bé.

Lloyd va tornar corrents a la sala on s’havia ficat Heinrich. Va entrar i hi va veure que s’hi estava celebrant una reunió semblant a la que acabava de deixar. Va buscar per la sala amb la mirada, va trobar Heinrich i el seu vestit negre, i quan ell el va veure li va fer un gest perquè s’acostés.

Van sortir fora a enraonar.

—Diuen que el teu grup està pensant donar suport a la Llei de Capacitació! —va dir Lloyd.

—Encara no és segur —va dir Heinrich—. Estan dividits.

—Qui està en contra dels nazis?

—En Brüning i algú més.

Brüning era un excanceller i una figura prominent.

Lloyd va sentir una mica d’esperança.

—Qui més?

—M’has fet sortir de la sala per treure’m informació?

—No, perdona, no és això. En Walter von Ulrich vol dinar amb el teu pare.

—No es cauen gens bé —va dir Heinrich, amb expressió dubtosa—. Ja ho saps, oi?

—Me n’he adonat. Però avui aparcaran les diferències!

Heinrich no n’estava tan segur.

—L’hi preguntaré. Espera’t aquí. —Va tornar a entrar a la sala.

Lloyd no sabia si això podia funcionar. Era una pena que Walter i Gottfried no fossin amics. Però tampoc no es podia creure que els catòlics votessin amb els nazis.

El que més l’amoïnava era que si una cosa així passava a Alemanya, també podia passar a la Gran Bretanya. Aquella lúgubre perspectiva el va fer esgarrifar d’angúnia. Tenia tota la vida per davant, i no volia viure-la en una dictadura repressiva. Volia treballar en política, com els seus pares, i fer del seu país un lloc millor per a persones com els miners del carbó d’Aberowen. Per això necessitaven assemblees polítiques on les persones poguessin expressar-se, i diaris que poguessin atacar el govern, i pubs on els homes poguessin discutir sense haver de vigilar si algú els escoltava.

El feixisme posava tot això en perill. Però potser el feixisme fracassaria. Walter podria convèncer Gottfried i impedir que el Partit del Centre donés suport als nazis. En aquell moment Heinrich va sortir de la sala.

—Hi anirà.

—Magnífic! Herr Von Ulrich ha proposat el Herrenklub a la una.

—Ah, sí? N’és membre?

—Suposo… Per què?

—És una institució conservadora. Però m’imagino que per això es diu Walter von Ulrich. Prové d’una família noble, encara que sigui socialista.

—Hauria de reservar taula. Saps on és?

—Aquí mateix. —Heinrich va donar indicacions a Lloyd.

—La reservo per a quatre?

—Per què no? —va dir Heinrich, somrient—. Si no ens hi volen, ja ens diran que marxem. —I va tornar a entrar.

Lloyd va sortir de l’edifici i va travessar la plaça ràpidament. Va passar per davant del Reichstag cremat, i va arribar al Herrenklub.

A Londres hi havia clubs de cavallers, però Lloyd mai no hi havia entrat en cap d’aquells clubs. Aquell lloc li va semblar una barreja de restaurant i pompes fúnebres, amb cambrers silenciosos abillats amb vestit de gala, que col·locaven coberts en taules amb estovalles blanques. Un cap de sala va apuntar la reserva i el cognom «Von Ulrich» amb la mateixa solemnitat que si estigués fent una entrada al Llibre dels morts.

Lloyd va tornar al teatre de l’òpera. Cada vegada hi havia més gent i més soroll, la tensió semblava augmentar. Va sentir que algú deia ben excitat que el mateix Hitler obriria la sessió aquella tarda amb la proposta de llei.

Uns minuts abans de la una, Lloyd i Walter van travessar la plaça.

—Heinrich von Kessel s’ha estranyat que fos membre del Herrenklub.

—En vaig ser un dels fundadors fa més de deu anys —va dir Walter—. Aleshores es deia Juniklub. Ens vam unir per fer campanya contra el Tractat de Versalles. Últimament ha esdevingut un baluard de la dreta, i segurament sóc l’únic socialdemòcrata que continua sent-ne membre, perquè és un bon lloc per quedar amb l’enemic.

A l’interior del club Walter va assenyalar un home molt pulcre que estava assegut a la barra.

—Aquell és en Ludwig Franck, pare del jove Werner, que ens va fer costat en la batussa al Teatre del Poble —va dir Walter—. Estic segur que no és membre del club, no és ni alemany de naixement, però sembla que dina amb el seu sogre, el comte Von der Helbard, el senyor gran del costat. Vine.

Van anar a la barra i Walter va fer les presentacions.

—Tu i el meu fill us vau ficar en una bona baralla fa un parell de setmanes —va dir Franck a Lloyd.

Lloyd es va tocar el clatell reflexivament. El bony havia desaparegut, però encara tenia el punt adolorit.

—Hi havia dones i les havíem de protegir —va dir.

—No hi ha cap mal a repartir quatre cops de puny —va dir Franck—. Us va bé, als joves.

—Ja està bé, Ludi —va interrompre Walter, amb impaciència—. Desmuntar un míting de campanya de les eleccions ja és prou greu, però el teu líder vol destruir del tot la democràcia!

—Potser la democràcia no és la forma de govern que ens convé —va dir Franck—. Al cap i a la fi, no som com els francesos o els nord-americans…, gràcies a Déu.

—No et preocupa perdre la llibertat? Siguem seriosos!

De sobte, Franck va abandonar el posat faceciós.

—Molt bé, Walter —va dir amb fredor—, seré seriós, si hi insisteixes. La meva mare i jo vam arribar a aquest país des de Rússia fa més de deu anys. El meu pare no va poder venir amb nosaltres. El van trobar en possessió de literatura subversiva, concretament un llibre titulat Robinson Crusoe, que es veu que és una novel·la que fomenta l’individualisme burgès, que vés a saber què és. El van tancar en un campament de presoners d’algun lloc de l’Àrtic. Podria ser… —A en Franck se li va trencar la veu un moment i va callar, va empassar saliva i va acabar en veu més baixa—. Podria ser que encara hi fos.

Hi va haver un moment de silenci. Lloyd va quedar consternat. Sabia que el govern comunista rus podia ser cruel, en general, però era molt diferent sentir un relat personal, explicat per una persona que era evident que encara estava de dol.

—Ludi, tots detestem els bolxevics —va dir Walter—, però els nazis podrien ser pitjors!

—Estic disposat a córrer el risc —va dir Franck.

—Val més que comencem a dinar —va dir el comte Von der Helbard—. Aquesta tarda tinc un compromís. Dispensin. —Els dos homes se’n van anar.

—És el que diuen sempre! —va esclatar Walter—. Els bolxevics! Com si fossin l’única alternativa als nazis! M’agafen ganes de plorar.

Va entrar Heinrich amb un home més gran que es veia d’una hora lluny que era el seu pare: tots dos tenien els mateixos cabells negres abundants, pentinats amb la clenxa al mig, amb la diferència que els de Gottfried eren més curts i esquitxats de gris. Tenien unes faccions semblants, però Gottfried semblava un buròcrata melindrós amb un coll passat de moda i Heinrich més aviat un poeta romàntic que un secretari polític.

Els quatre homes van entrar al menjador i Walter no va perdre temps. Tan bon punt van haver demanat, va començar a parlar.

—No entenc què espera guanyar el vostre partit donant suport a la Llei de Capacitació, Gottfried.

Von Kessel va ser igual de directe.

—Som un partit catòlic, i la nostra principal responsabilitat és protegir la posició de l’Església a Alemanya. Això és el que esperen les persones que ens han votat.

Lloyd va fer cara de no estar-hi gens d’acord. La seva mare havia estat parlamentària i sempre deia que el seu deure era tant servir les persones que no havien votat per ella com les que l’havien votat.

Walter va utilitzar un argument diferent.

—Un Parlament democràtic és la millor política per a les nostres Esglésies, i vosaltres el voleu destruir!

—Desperta’t, Walter —va dir Gottfried, amb irritació—. Hitler ha guanyat les eleccions. Té el poder. Fem el que fem, governarà Alemanya en un futur pròxim. Ens hem de protegir.

—Les seves promeses no valen res!

—Hem demanat garanties concretes per escrit: l’Església catòlica ha de ser independent de l’Estat, les escoles catòliques han de poder funcionar sense entrebancs, no hi ha d’haver discriminació contra els catòlics a la funció pública. —Va mirar el seu fill interrogativament.

—Han promès que tindríem l’acord a primera hora de la tarda —va acabar Heinrich.

—Sospeseu les opcions! —va exclamar Walter—. Un paper signat per un tirà enfront d’un Parlament democràtic. Què és millor?

—El major poder de tots rau en Déu.

—Doncs que Déu salvi Alemanya —va dir Walter, fent cara de desesperació.

Mentre la discussió anava i venia entre Walter i Gottfried, Lloyd reflexionava que els alemanys no havien tingut temps de desenvolupar la fe en la democràcia. El Reichstag només havia estat sobirà durant catorze anys. Havien perdut una guerra, havien vist com la moneda es devaluava fins a no valdre res, i havien tingut un atur massiu: per a ells, el dret de vot no era una protecció suficient.

Gottfried es va mostrar incommovible. Al final del dinar la seva postura continuava ferma. La seva responsabilitat era protegir l’Església catòlica. En Lloyd tenia ganes de cridar.

Van tornar al teatre de l’òpera i els parlamentaris van ocupar els seus escons a l’auditori. Lloyd i Heinrich van seure en una llotja en un pis superior.

Lloyd podia veure els membres del Partit Socialdemòcrata en un racó a l’esquerra. Va observar que, a mesura que l’hora s’acostava, camises brunes i membres de les SS se situaven a les sortides i al voltant de les parets formant un arc amenaçador rere els socialdemòcrates. Era gairebé com si pensessin impedir que els parlamentaris abandonessin l’edifici fins que s’aprovés la llei. A Lloyd li va semblar molt sinistre. Amb una esgarrifança de por va pensar que potser ell també es quedaria empresonat allà dins.

Es va sentir un clam de crits entusiasmats i aplaudiments, i Hitler va entrar amb l’uniforme dels camises brunes. Els parlamentaris nazis, amb uniformes si fa no fa semblants, es van posar drets i van mirar extasiats com pujava a la tribuna. Només els socialdemòcrates van continuar asseguts, però Lloyd es va adonar que n’hi havia un o dos que miraven nerviosos endarrere, cap als guàrdies armats. Com podien parlar i votar amb llibertat si fins i tot els posava nerviosos no participar en una ovació a peu dret al seu adversari?

Quan hi va haver silenci, Hitler va començar a enraonar, molt enravenat, amb el braç esquerre penjant i gesticulant només amb la dreta. La seva veu era aspra i rasposa però potent. A Lloyd li va recordar tant una metralladora com un lladruc de gos. Mentre parlava dels «traïdors de novembre» de 1918 que s’havien rendit quan Alemanya estava a punt de guanyar la guerra, el seu to vessava sentiment. No fingia. A Lloyd li feia l’efecte que creia sincerament tots els disbarats i conceptes mal entesos que pronunciava.

Els traïdors de novembre eren un tema molt gastat per a Hitler, però llavors va canviar de rumb. Va parlar de les Esglésies i del lloc important de la religió cristiana a l’Estat alemany. Aquest era un tema poc habitual en ell, i era evident que les seves paraules anaven dirigides al Partit del Centre, els vots del qual decidirien el resultat de la votació d’aquell dia. Va dir que veia les dues grans denominacions, protestant i catòlica, com els factors més importants per sostenir el caràcter nacional. El govern nazi no els retallaria els drets.

Heinrich va mirar Lloyd amb expressió triomfal.

—Jo, de vosaltres, ho continuaria demanant per escrit —va murmurar Lloyd.

Hitler va tardar dues hores i mitja a arribar al final de la seva dissertació.

—El govern nacionalista està decidit i també està preparat per afrontar la possibilitat que la llei sigui rebutjada, cosa que significaria anunciar que s’ha declarat la resistència. —Va fer una pausa teatral, deixant que el missatge calés: votar contra la llei seria una declaració de resistència. Llavors ho va acabar de rematar—: Senyors, és hora que decideixin si tindrem pau o guerra!

Va seure entre rugits d’aprovació dels delegats nazis i la sessió es va ajornar.

Heinrich estava eufòric; Lloyd estava deprimit. Se’n van anar en direccions oposades: els seus partits tindrien els debats desesperats d’última hora.

Els socialdemòcrates estaven desanimats. El seu líder, Wels, havia de dirigir-se a la cambra, però què podia dir? Alguns parlamentaris van dir que si criticava Hitler potser no sortiria viu de l’edifici. També temien per les seves vides. Si mataven els parlamentaris, va pensar Lloyd en un moment de terror, què no farien als seus ajudants?

Wels va confessar que tenia una càpsula de cianur a la butxaca de l’armilla. Si l’arrestaven, se suïcidaria per evitar la tortura. Lloyd estava horroritzat. Wels era un representant elegit i, en canvi, es veia obligat a comportar-se com si fos un sabotejador.

Lloyd havia començat el dia amb falses expectatives. Pensava que la Llei de Capacitació era una idea absurda que no tenia cap possibilitat de fer-se realitat. En canvi, veia que la majoria dels parlamentaris esperaven que la llei fos una realitat aquell mateix dia. S’havia equivocat de mig a mig en interpretar la situació.

També s’equivocava creient que al seu país no podia passar una cosa així? S’enganyava?

Algú va preguntar si els catòlics havien pres una decisió. Lloyd es va posar dret.

—Ho esbrinaré —va accedir.

Va sortir i va anar corrents a la sala de reunions del Partit del Centre. Com havia fer al matí, va obrir una mica la porta i va fer gestos a Heinrich perquè sortís.

—En Brüning i l’Ersing estan indecisos —va dir Heinrich.

A Lloyd li va caure l’ànima als peus. Ersing era un líder sindical catòlic prominent.

—Com pot ser que un sindicalista es plantegi votar a favor d’aquesta llei? —va preguntar.

—En Kaas diu que la mare pàtria està en perill. Tots creuen que, si rebutgem la llei, regnarà una anarquia sagnant.

—Hi haurà una tirania sagnant si l’aproveu.

—I els teus?

—Creuen que els mataran a tots si hi voten en contra. Però ho pensen fer igualment.

Heinrich va entrar a la sala i Lloyd va tornar amb els socialdemòcrates.

—Els més intransigents es comencen a debilitar —va explicar Lloyd a Walter i els seus col·legues—. Temen que esclati una guerra civil si es rebutja la llei.

El desànim va augmentar.

Tothom va tornar a la cambra de debat a les sis en punt.

El primer de parlar va ser Wels. Es va mostrar tranquil, raonable i desapassionat. Va ressaltar que la vida en una república democràtica havia estat beneficiosa per als alemanys en conjunt, que els havia portat llibertat d’oportunitats i benestar social, i havia tornat a Alemanya el seu lloc com un membre més de la comunitat internacional.

Lloyd va veure que Hitler prenia notes.

Al final Wels va professar coratjosament el seu suport a la humanitat i la justícia, la llibertat i el socialisme.

—Cap Llei de Capacitació els atorga el poder d’anihilar unes idees que són eternes i indestructibles —va dir, agafant empenta, alhora que els nazis començaven a riure i a esbroncar-lo.

Els socialdemòcrates van aplaudir, però els van sufocar del tot.

—Saludem els perseguits i els oprimits! —va cridar Wels—. Saludem els nostres amics al Reich. La seva tenacitat i lleialtat mereixen admiració.

Lloyd amb prou feines el sentia, els udols i els xiulets dels nazis li tapaven la veu.

—El coratge de les seves conviccions i el seu optimisme indestructible garanteix un futur millor!

Va seure enmig d’una esbroncada eixordadora.

Lloyd no podia saber si el discurs de Wels serviria d’alguna cosa.

Després d’ell, va tornar a parlar Hitler. Aquesta vegada el seu to va ser força diferent. Lloyd es va adonar que en el discurs anterior el canceller només s’estava escalfant. Va parlar més fort, amb frases més desmesurades, en un to desdenyós. Feia servir el braç dret constantment per fer gestos agressius: assenyalar, picar, tancar el puny, posar-se la mà al cor i escombrar l’aire en un gest com si es desfés de tota l’oposició. Cada una de les frases acalorades era rebuda amb rugits entusiasmats pels seus simpatitzants. Pel que va veure Lloyd, cada frase expressava la mateixa emoció: una ràbia salvatge, devoradora i malèfica.

Hitler també se sentia segur. Va afirmar que no li calia proposar la Llei de Capacitació.

—Apel·lem avui al Reichstag alemany perquè ens atorgui una cosa que ens podríem haver pres igualment! —va dir, amb menyspreu.

Heinrich semblava amoïnat i va marxar de la llotja. Un minut després Lloyd el va veure a la platea, dient alguna cosa al seu pare a cau d’orella.

Quan va tornar a la llotja semblava trasbalsat.

—Ja teniu la garantia per escrit? —va preguntar Lloyd.

Heinrich no va ser capaç de mirar Lloyd als ulls.

—Estan mecanografiant el document —va contestar.

Hitler va acabar menystenint els socialdemòcrates. No volia els seus vots.

—Alemanya serà lliure —va bramar—. Però no gracies a vostès!

Els líders dels altres partits van parlar breument. Tots semblaven sotmesos. El prelat Kaas va dir que el Partit del Centre donaria suport a la proposta. La resta va dir el mateix. Tots, menys els socialdemòcrates, hi estaven a favor.

Es va anunciar el resultat de la votació i els nazis van cridar entusiasmats.

Lloyd estava consternat. Havia vist com esgrimien el poder amb brutalitat i no li havia agradat gens.

Va sortir de la llotja sense acomiadar-se de Heinrich.

Va trobar Walter al vestíbul, plorant. S’eixugava la cara amb un gran mocador blanc, però les llàgrimes no paraven de brollar. Lloyd no havia vist mai un home plorant així fora d’un funeral i no sabia què fer ni què dir.

—La meva vida ha estat un fracàs —va dir Walter—. Aquesta és la fi de tota esperança. La democràcia alemanya ha mort.





VII


El dissabte 1 d’abril era el Dia del Boicot als Jueus. Lloyd i Ethel caminaven per Berlín observant-ho tot amb incredulitat. Ethel prenia notes per al seu llibre. Enganxaven estrelles de David als aparadors de les botigues dels jueus o es plantaven a la porta per intimidar les persones que hi volien entrar. Hi havia piquets davant dels despatxos d’advocats i les consultes de metges jueus. Lloyd va veure una parella de camises brunes que impedien l’entrada a la consulta als pacients del metge dels Von Ulrich, el doctor Rothmann, fins que un carboner furiós amb un turmell torçat va dir als camises brunes que anessin a pastar fang i se’n van anar a buscar una presa més fàcil.

—Com pot ser que la gent sigui tan dolenta amb els altres? —va dir Ethel.

Lloyd pensava en el padrastre que estimava tant. Bernie Leckwith era jueu. Si el feixisme arribava a la Gran Bretanya, Bernie seria el blanc d’aquest odi. Només de pensar-hi es va esgarrifar.

Aquell vespre, al Bistrot Robert se celebrava una mena de vetlla. No l’havia convocat ningú, però a les vuit el local estava ple de gom a gom de socialdemòcrates. Els periodistes companys de Maud i els artistes amics de Robert. Els més optimistes deien que la llibertat només estava en hibernació mentre durés el sotrac econòmic i que un dia es despertaria. Els altres estaven angoixats.

Lloyd va beure poc. No li agradava l’efecte que li feia l’alcohol al cervell. Li emboirava els pensaments. No parava de preguntar-se què podien haver fet els alemanys d’esquerres per impedir la catàstrofe, però no trobava la resposta.

Maud els va explicar el naixement de Kurt, el fill d’Ada.

—L’ha portat de l’hospital i de moment sembla que està bé. Però ha sofert danys cerebrals i no serà mai normal. Quan sigui gran haurà de viure en una institució, pobrissó.

Lloyd havia sentit que Carla, la nena d’onze anys, havia ajudat el nadó a venir al món. Era una nena valenta.

El comissari Thomas Macke va arribar a dos quarts de deu, amb l’uniforme dels camises brunes.

L’última vegada que havia estat al restaurant, Robert l’havia tractat com un fantotxe però Lloyd havia percebut el perill. Estava ridícul amb el bigotet al bell mig de la cara grassa, però els ulls li brillaven amb una crueltat que va fer que Lloyd es posés nerviós.

Robert s’havia negat a vendre el restaurant. Què volia Macke, doncs?

Macke es va plantificar al mig del menjador.

—Aquest restaurant s’utilitza per fomentar el comportament degenerat! —va cridar.

Els clients van callar sense saber què volia dir.

Macke va aixecar un dit en un gest que volia dir: «Els convé escoltar!». A Lloyd li va semblar veure alguna cosa espantosament familiar en el gest i es va adonar que Macke imitava Hitler.

—L’homosexualitat és incompatible amb el caràcter masculí de la nació alemanya!

Lloyd es va sorprendre. Volia dir que Robert era homosexual?

Jörg va sortir de la cuina i va entrar al restaurant amb el barret de xef posat. Es va quedar a la porta, mirant Macke amb indignació.

Lloyd va tenir una revelació impactant, potser Robert era homosexual.

Al capdavall, ell i Jörg vivien junts des del final de la guerra.

Va mirar de reüll els artistes amics, Lloyd es va adonar que tot eren parelles, excepte dues dones de cabells curts…

Estava desconcertat. Sabia que els homosexuals existien, i com a persona d’idees liberals que era creia que no se’ls havia de perseguir, sinó ajudar. Però alhora, els considerava perversos i repulsius. Robert i Jörg semblaven homes normals, tenien un negoci i vivien en pau…, gairebé com un matrimoni!

—En Robert i en Jörg són de debò… —va preguntar a la seva mare en veu baixa.

—Sí, fill —va dir Ethel.

—De jove, Robert era el terror dels lacais —va explicar Maud, que estava asseguda al costat d’Ethel.

Les dues dones van riure.

Lloyd encara estava més confós: no sols Robert era homosexual, sinó que Ethel i Maud s’ho prenien de broma.

—Aquest local queda clausurat! —va dir Macke.

—No hi té cap dret! —va protestar Robert.

Lloyd va pensar que Macke no podia clausurar el local ell sol, però llavors va recordar com s’havien congregat els camises brunes a l’escenari del Teatre del Poble. Va dirigir la mirada cap a l’entrada i va quedar consternat en veure entrar uns camises brunes.

Van passar pel costat de les taules clavant cops, tirant ampolles i vasos. Alguns clients es van quedar quiets, altres es van posar drets. Uns homes van cridar i una dona va xisclar.

Walter es va aixecar i va parlar fort però amb calma.

—Que tothom marxi sense presses —va dir—. No hi ha cap necessitat de violència. Que tothom reculli els abrics i els barrets, i se’n vagi a casa.

Els clients van començar a marxar, alguns després de recollir els abrics i d’altres sense esperar. Walter i Lloyd van acompanyar Maud i Ethel a la porta. La caixa era al costat de la sortida i Lloyd va veure que un camisa bruna l’obria i es començava a entaforar bitllets a les butxaques.

Robert havia mantingut la calma mentre veia com el negoci de la nit li fugia per la porta, però això ja era massa. Va fer un crit de protesta i va apartar el camisa bruna de la caixa amb una empenta.

El camisa bruna li va donar un cop de puny, el va fer caure, i va començar a clavar-li puntades de peu. Un altre camisa bruna s’hi va afegir.

Lloyd va saltar per ajudar Robert. Va sentir que la seva mare cridava: «No!» quan ell agafava un dels camises brunes i l’apartava. Jörg va ser igual de ràpid i els dos homes es van inclinar per ajudar Robert a aixecar-se.

Immediatament van ser atacats per més camises brunes. Lloyd va rebre cops de puny i puntades de peu, i alguna cosa pesant li va picar el cap; mentre cridava de dolor, pensava: «No, una altra vegada, no».

Es va girar per enfrontar-se als agressors, pegant amb l’esquerra i la dreta, fent caure amb força els cops de puny, intentant travessar l’objectiu amb el puny com li havien ensenyat. Va noquejar dos homes i llavors el van agafar per darrere i li van fer perdre l’equilibri. Un moment després era a terra amb dos homes que el subjectaven i un altre que li clavava puntades de peu. El van fer rodolar panxa enlaire, amb les mans immobilitzades a l’esquena i va notar el metall als canells. L’havien emmanillat per primera vegada a la seva vida. Va sentir una por diferent. Allò no era una baralla i prou. L’havien estomacat, però el pitjor acabava de començar.

—Aixeca’t —va dir algú en alemany.

Es va aixecar com va poder. Li feia mal el cap. Va veure que Robert i Jörg també estaven emmanillats. A Robert li sagnava la boca i Jörg tenia un ull tancat. Mitja dotzena de camises brunes els vigilaven. Els altres bevien dels vasos i les ampolles que quedaven a les taules, o es cruspien els pastissos del carret de les postres.

Semblava que tots els clients havien marxat i Lloyd es va treure un pes de sobre en saber que la seva mare havia pogut sortir.

La porta del restaurant es va obrir i Walter va tornar a entrar.

—Comissari Macke —va dir, recorrent a l’habitual facilitat dels polítics per recordar els noms. Amb tota l’autoritat de què va ser capaç, va afegir—: Què significa aquest ultratge?

Macke va assenyalar Robert i Jörg.

—Aquests dos homes són homosexuals —va dir—. I aquest noi ha atacat el policia auxiliar que els estava arrestant.

Walter va assenyalar la caixa, amb el calaix obert i només un grapat de monedes a dins.

—Els agents de policia cometen robatoris avui dia?

—Un client deu haver aprofitat la confusió provocada per aquests dos homes quan es resistien a l’arrest.

Alguns camises brunes van riure amb complicitat.

—Vostè era un agent de policia, oi, Macke? —va dir Walter—. Devia estar orgullós del que feia. Però ara què és?

Macke es va ofendre.

—Som defensors de l’ordre, protegim la mare pàtria.

—I on pensen portar aquests presos? —va insistir Walter—. Serà una institució de detenció legítimament constituïda? O un soterrani amagat i extraoficial?

—Els portarem als barracons de Friedrichstrasse —va protestar Macke, amb indignació.

Lloyd va veure una expressió fugaç de satisfacció a la cara de Walter. Jugant amb l’escàs orgull professional que li quedava, havia sabut manipular Macke perquè li descobrís les seves intencions. Si més no, Walter sabia on portarien Lloyd i els altres.

Però un cop als barracons, què passaria?

A Lloyd no l’havien arrestat mai, però vivia a l’East End de Londres i coneixia molta gent que havia topat amb la policia. La major part de la seva vida havia jugat a futbol amb nens els pares dels quals els arrestaven sovint. Coneixia la fama de la comissaria de Lemann Street d’Aldgate. Pocs homes sortien intactes d’aquell edifici. La gent deia que hi havia sang a les parets. Els barracons de Friedrichstrasse serien gaire millors?

—Això és un incident internacional, comissari —deia Walter. Lloyd s’imaginava que feia servir el títol amb l’esperança que Macke es comportés com un oficial i no com un bergant—. Ha arrestat tres ciutadans estrangers, dos austríacs i un anglès. —Va alçar una mà com si volgués aturar una protesta—. És massa tard per fer-se enrere. Les dues ambaixades n’estan al corrent i no tinc cap dubte que els seus representants trucaran a la porta del nostre Ministeri d’Afers Estrangers a Wilhelmstrasse en menys d’una hora.

Lloyd no tenia clar que això fos veritat.

Macke va fer un somriure desagradable.

—El Ministeri d’Afers Estrangers no s’afanyarà gaire a ajudar dos homosexuals i un vàndal anglès.

—En Von Neurath, el nostre ministre d’Afers Estrangers, no està afiliat al seu partit —va dir Walter—. És molt possible que posi els interessos de la mare pàtria per davant de tot.

—Crec que descobrirà que fa el que li manen. I ja n’hi ha prou. Està impedint que compleixi el meu deure.

—L’hi adverteixo —va dir Walter, com un valent—. Li recomano que segueixi el procediment al peu de la lletra o se les carregarà.

—Surti del meu davant —va dir Macke.

Walter va marxar.

Van treure Lloyd, Robert i Jörg al carrer i els van fer pujar a una mena de camió. Els van obligar a estirar-se a terra, i els camises brunes, asseguts als bancs, els vigilaven. El vehicle va sortir. Lloyd va descobrir que les manilles feien mal. Tota l’estona li feia la sensació que se li desllorigaria l’espatlla.

Per sort el trajecte va ser curt. Els van treure a empentes del camió i els van portar a un edifici. Estava fosc i Lloyd no va veure gran cosa. En una taula, van escriure el seu nom en un llibre i li van prendre el passaport. Robert va perdre l’agulla de corbata d’or i el rellotge de cadena. A la fi els van treure les manilles i els van empènyer dins d’una habitació amb poca llum i finestres reixades. Ja hi havia quaranta presos.

A Lloyd li feia mal tot. Sentia un dolor al pit que podia ser d’una costella trencada. Tenia la cara masegada i un mal de cap horrorós. Volia una aspirina, un te i un coixí, però li feia tot l’efecte que passarien hores abans que tingués cap d’aquestes coses.

Els tres homes van seure a terra a prop de la porta. Lloyd s’aguantava el cap amb les mans mentre Robert i Jörg comentaven entre ells quant tardarien a anar-los a rescatar. Sabien del cert que Walter telefonaria a un advocat. Però totes les normes habituals havien estat suspeses pel Decret de l’Incendi del Reichstag i per tant no estaven protegits per la llei com caldria. Walter també es podia posar en contacte amb les ambaixades: en aquell moment la influència política era la seva principal esperança. Lloyd creia que la seva mare miraria de posar una conferència amb el Ministeri d’Afers Estrangers britànic a Londres. Si aconseguia parlar amb ells, el govern sens dubte tindria alguna cosa a dir sobre l’arrest d’un estudiant britànic. Tanmateix, necessitaria temps, pel cap baix una hora, segurament dues o tres.

Però van passar quatre hores, i després cinc, i la porta no es va obrir.

Als països civilitzats les lleis establien el temps que la policia podia tenir una persona en custòdia sense presentar càrrecs, posar-se en contacte amb un advocat o comparèixer davant del jutge. En aquell moment Lloyd es va fer el càrrec que aquesta reglamentació no era una mera formalitat. Es podia estar allà per sempre.

Es va assabentar que els altres presos de la cel·la eren polítics: comunistes, socialdemòcrates, sindicalistes i un capellà.

La nit va transcórrer amb lentitud. Cap dels tres no va dormir. Per a Lloyd dormir era impensable. La claror grisa del matí entrava per les finestres reixades quan finalment es va obrir la porta de la cel·la. No hi van entrar ni advocats ni diplomàtics, només dos homes amb davantal que empenyien un carretó amb un gran contenidor a sobre. Els van servir un cullerot de civada cuita. Lloyd no en va menjar; sí que va beure, però, una tassa de cafè que tenia gust d’ordi socarrimat.

Va deduir que a la nit el personal de guàrdia de l’ambaixada britànica eren diplomàtics joves que no tenien gaire influència. Aquell matí, tan bon punt l’ambaixador es llevés, hi hauria moviment.

Una hora després de l’esmorzar, la porta es va tornar a obrir, aquesta vegada només eren camises brunes. Van fer sortir tots els presos i els van fer pujar a un camió, quaranta o cinquanta homes en un vehicle amb els laterals de lona, anaven tan apinyats que es van haver de quedar drets. Lloyd va aconseguir quedar-se a prop de Robert i Jörg.

Potser els farien comparèixer davant del jutge, encara que fos dissabte. Esperava que fos així. Almenys hi hauria advocats, o alguna aparença de garanties jurídiques. Creia que parlava prou bé l’alemany per presentar un cas tan senzill com el seu i va assajar mentalment el que diria. Estava sopant en un restaurant amb la seva mare; havia vist que algú robava els diners de la caixa; havia intervingut en l’aldarull provocat pel lladre. S’imaginava l’interrogatori. Li preguntarien si l’home que havia atacat era un camisa bruna i ell respondria: «No vaig veure la roba que portava, només vaig veure un lladre». La gent riuria i el fiscal quedaria com un imbècil.

Els van portar fora de la ciutat.

A través de les escletxes de les costures de la lona podien veure l’exterior. A Lloyd li semblava que havien recorregut uns trenta quilòmetres.

—Som a Oranienburg —va dir Robert, esmentant un poble al nord de Berlín.

El camió es va aturar de cop davant d’una porta de fusta entre columnes de totxo. Dos camises brunes feien guàrdia amb els rifles a punt.

Lloyd cada vegada tenia més por. I el jutjat? Allò semblava més aviat un campament de presoners. Com podien ficar la gent a la presó sense fer-la comparèixer abans davant d’un jutge?

Després d’una breu espera, el camió va entrar i es va aturar davant d’un grup d’edificis atrotinats.

Lloyd va començar a estar molt ansiós. La nit passada almenys tenia el consol de pensar que Walter sabia on eren. A partir d’aleshores era possible que no ho sabés ningú. I si la policia deia que no el tenien sota custòdia i que no tenien cap constància del seu arrest? Com s’ho farien per rescatar-lo?

Van baixar del camió i els van fer entrar en el que semblava una mena de fàbrica que feia pudor de pub. Potser antigament havia estat una destil·leria.

Van tornar a apuntar els noms de tots els presos. Lloyd es va consolar pensant que almenys així quedava constància dels seus moviments. No estaven lligats ni emmanillats, però els camises brunes amb rifles els vigilaven constantment, i Lloyd va tenir la trista sensació que aquells joves només necessitaven una excusa per disparar.

Van repartir una màrfega de lona farcida de palla i una manta prima per a cada un. Els van empènyer dins d’un cobert ruïnós que devia haver estat un magatzem i llavors va començar l’espera.

Aquell dia ningú no va anar a buscar Lloyd.

A la nit va arribar un altre carretó i un altre contenidor, aquest amb un guisat de pastanagues i naps. A cada home li’n va tocar un bol ple i una llesca de pa. Lloyd estava afamat, feia vint-i-quatre hores que no menjava, i va devorar la minsa ració desitjant que n’hi hagués més.

Al campament hi havia tres o quatre gossos que no van parar d’udolar en tota la nit.

Lloyd se sentia brut. Era la segona nit que passava amb la mateixa roba. Necessitava banyar-se, afaitar-se i canviar-se de camisa. La comuna, que consistia en dos bidons en un racó, era fastigosa.

L’endemà era dilluns i per força hi hauria d’haver alguna novetat.

Lloyd es va adormir cap a les quatre. A les sis els van despertar els crits d’un camisa bruna:

—Schleicher! Jörg Schleicher! Qui és l’Schleicher?

—Jo sóc l’Schleicher —va dir Jörg, posant-se dret.

—Vine amb mi —va ordenar el camisa bruna.

—Per què? —va dir Robert, amb veu espantada—. Què li volen? On el porten?

—Ets la seva mare o què? —va escarnir el camisa bruna—. Jeu i calla. —Va burxar Jörg amb el rifle—. Passa fora.

Mentre veia com s’allunyaven, Lloyd no entenia per què no havia etzibat un cop de puny al camisa bruna i li havia arrencat el rifle de les mans. Es podria haver escapat. I si hagués fracassat, què li podien fer? Ficar-lo a la presó? Però en aquell moment crucial no se li havia passat pel cap la idea de fugir. Començava a tenir la mentalitat del pres?

Fins i tot esperava amb delit la civada.

Abans d’esmorzar els van fer sortir.

Els van posar al voltant d’una zona de la mida d’una pista de tennis tancada amb una xarxa de filferro. Semblava que l’haguessin fet servir per guardar alguna cosa no especialment valuosa, com ara llenya o pneumàtics. El fred del matí va fer estremir Lloyd; s’havia deixat l’abric al Bistrot Robert.

Llavors va veure que Thomas Macke se’ls acostava.

El detectiu de la policia portava un abric negre sobre un uniforme de camisa bruna. Lloyd es va fixar que caminava amb un pas feixuc, com si tingués els peus plans.

Darrere de Macke anaven dos camises brunes que sostenien agafant-lo pels braços un home despullat que duia una galleda al cap.

Lloyd mirava horroritzat. El pres tenia les mans lligades a l’esquena i la galleda lligada forta amb corda sota la barbeta perquè no caigués.

Era jove, prim i tenia el pèl púbic ros.

—No, Déu meu, no, és en Jörg! —va exclamar Robert.

Tots els camises brunes del campament s’havien reunit allà. Lloyd no entenia què era allò: alguna mena de joc cruel?

Van portar Jörg al recinte clos i el van deixar allà, tremolant. Els dos guàrdies que l’escortaven es van retirar. Van desaparèixer un moment, però van tornar, i cada un portava lligats dos gossos alsacians.

Això explicava els lladrucs que havien sentit tota la nit.

Els gossos estaven neulits i pollosos; se’ls veia molt afamats i semblaven malalts.

Els camises brunes van guiar els gossos al recinte clos.

Lloyd va tenir una premonició vaga però terrorífica del que estava a punt de succeir.

—No! —va cridar Robert, i va córrer—. No, no, no!

Va intentar obrir la porta del recinte. Tres o quatre camises brunes el van apartar sense miraments. S’hi va resistir però eren joves i forts, i Robert tenia vora cinquanta anys: no hi tenia res a fer. El van tirar a terra desdenyosament.

—No —va dir Macke als homes—. Que ho miri.

Van aixecar Robert i el van posar de cara a la tanca.

Van fer entrar els gossos al recinte. Estaven excitats, bordaven i bavejaven. Els dos camises brunes els guiaven amb traça i sense por, com si hi tinguessin molta experiència. Descoratjat, Lloyd es va imaginar que ho havien fet moltes vegades.

Els ensinistradors van deixar anar els gossos i van sortir del recinte ràpidament.

Els gossos es van abraonar sobre Jörg. Un li va mossegar el panxell i l’altre el braç; un altre, la cuixa. De dins de la galleda de metall va sortir un crit sufocat d’agonia i terror. Els camises brunes cridaven i aplaudien. Els presos s’ho miraven en silenci, horroritzats.

Després del primer impacte, Jörg va intentar defensar-se. Tenia les mans lligades i no s’hi veia, però podia llançar puntades de peu. Per desgràcia, els peus nus no feien gens de mal als gossos afamats. L’esquivaven i tornaven a atacar, esquinçant-li la carn amb dents esmolades.

Va intentar córrer. Amb els gossos estalonant-lo es va precipitar a cegues en línia recta fins que va xocar amb la tanca de filferro. Els camises brunes van udolar entusiasmats. Jörg va córrer en una altra direcció amb el mateix resultat. Un gos li va clavar una queixalada al cul i tots van udolar i riure.

Un camisa bruna que Lloyd tenia al costat cridava com un boig.

—La cua! Mossegueu-li la cua!

Lloyd es va imaginar que «cua» —der Schwanz— en alemany era un eufemisme per penis. L’home estava fora de si d’excitació.

El cos blanc de Jörg regalimava sang per múltiples ferides. Es va prémer contra la tanca, de cara, protegint-se els genitals, i donant cops de peu enrere i als costats. Però s’estava quedant sense forces. Els cops que llençava eren cada vegada més febles. Tenia dificultats per mantenir-se dret. Els gossos estaven excitats, li arrencaven trossos de carn i la mastegaven.

A la fi Jörg va caure a terra i els gossos s’hi van posar bé per menjar.

Els ensinistradors van tornar a entrar al recinte. Amb moviments experimentats van tornar a lligar els gossos a les corretges i els van apartar de Jörg per treure’ls del recinte.

S’havia acabat l’espectacle i els camises brunes es van dispersar comentant l’atracció amb animació.

Robert va entrar corrent al recinte i aquesta vegada no l’hi van impedir. Es va ajupir al costat de Jörg, somicant.

Lloyd el va ajudar a deslligar les mans de Jörg i a treure-li la galleda del cap. Estava inconscient però respirava.

—Portem-lo a dins —va dir Lloyd—. Agafa’l per les cames.

Lloyd va agafar Jörg per les aixelles i entre tots dos el van fer entrar al cobert on havien dormit. El van posar sobre una màrfega. Els altres presos els van envoltar, aterrits i subjugats. Lloyd esperava que un d’ells digués que era metge, però no n’hi havia cap.

Robert es va treure l’americana i l’armilla, i després la camisa, que va fer servir per eixugar-li la sang.

—Necessitem aigua neta —va dir.

Hi havia un dipòsit al pati, i Lloyd va sortir, però no hi havia cap contenidor. Va tornar al recinte i va agafar la galleda que havia quedat a terra. La va esbandir i la va omplir d’aigua.

Quan va tornar, la màrfega estava xopa de sang.

Agenollat al costat del matalàs, Robert mullava la camisa a la galleda i continuava netejant les ferides de Jörg. La camisa es va tornar vermella de seguida.

Jörg es va bellugar i Robert li va parlar en veu baixa.

—Tranquil, amor meu —va dir—. Ja s’ha acabat i sóc aquí.

Però Jörg no semblava sentir-lo.

Llavors va entrar Macke, amb quatre o cinc camises brunes. Va agafar Robert pel braç i el va estirar.

—Au! —va dir—. Ara ja sap què en pensem dels homosexuals pervertits com vostès!

Lloyd va assenyalar Jörg indignat.

—El pervertit és el que ha fet això —va dir amb tota la ràbia i commiseració que va poder expressar—, comissari Macke.

Macke va fer un gest amb el cap a un dels camises brunes. En un moviment que va ser enganyosament despreocupat, l’home va girar el rifle i va pegar Lloyd al cap amb la culata.

Lloyd va caure a terra, aguantant-se el cap.

—Si us plau, deixi’m curar en Jörg —va sentir que deia Robert.

—Potser sí —va dir Macke—. Però primer vingui.

Malgrat el dolor, Lloyd va obrir els ulls per veure què passava.

Macke va empènyer Robert cap a una taula tosca de fusta a l’altra punta de la sala. Va treure un document i una ploma de la butxaca.

—Ara el seu restaurant val la meitat del que li vaig oferir l’última vegada: deu mil marcs.

—El que sigui —va accedir Robert, plorant—. Deixi’m anar amb en Jörg.

—Signi aquí —va exigir Macke—. Després se’n podran anar a casa tots tres.

Robert va signar.

—Aquest senyor pot fer de testimoni —va dir Macke. Va donar la ploma a un dels camises brunes. Llavors va mirar Lloyd als ulls—. I potser el nostre esbojarrat hoste anglès ens farà de segon testimoni.

—Fes el que diu, Lloyd —va demanar-li Robert.

Lloyd es va posar dret amb dificultat, es va fregar el cap adolorit, va agafar la ploma i va signar.

Macke es va guardar el contracte fent un gest triomfal i va sortir.

Robert i Lloyd van tornar amb Jörg, però ja era mort.





VIII


Walter i Maud van anar a l’estació de Lehrte, al nord de l’incendiat Reichstag, per acomiadar Ethel i Lloyd. L’estació era d’estil neorenaixentista i semblava un palau francès. Anaven amb temps i es van asseure en una cafeteria de l’estació a esperar que arribés el tren.

Lloyd s’alegrava de marxar. En sis setmanes havia après moltes coses de la llengua alemanya i de política, però en aquell moment només volia tornar a casa i explicar el que havia vist i avisar la gent perquè no els passés el mateix.

I tot i així marxar el feia sentir estranyament culpable. Anava a un país que es regia pel dret, on hi havia llibertat de premsa i ser socialdemòcrata no era cap delicte. Deixava la família Von Ulrich vivint en una dictadura cruel, allà es podia trossejar un home innocent i ningú no respondria per aquest crim davant la justícia.

Els Von Ulrich estaven desfets; més Walter que Maud. Era com si acabessin de rebre una mala notícia o que estiguessin de dol per la mort d’un familiar. No semblaven capaços de pensar en res que no fos la catàstrofe que acabaven de viure.

La llibertat de Lloyd s’havia acompanyat d’abundants disculpes del ministre d’Afers Estrangers alemany i d’una declaració explicativa dels fets, abjecta i alhora deshonesta, on s’afirmava que Lloyd s’havia ficat en una baralla per voluntat pròpia i que havia estat empresonat per un error administratiu que les autoritats lamentaven profundament.

—He rebut un telegrama d’en Robert —va dir Walter—. Ha arribat bé a Londres.

Gràcies a la seva ciutadania austríaca, Robert no havia tingut gaires dificultats per sortir d’Alemanya. Endur-se’n els diners havia estat més problemàtic. Walter havia exigit que Macke pagués els diners a un banc de Suïssa. Al començament havia dit que era impossible, però Walter s’havia mostrat inflexible i l’havia amenaçat de recórrer la venda als tribunals. Li havia dit que Lloyd estava disposat a testificar que el contracte s’havia signat sota coacció. A la fi Macke havia mogut alguns fils.

—M’alegro que en Robert hagi pogut sortir —va dir Lloyd.

Encara s’alegraria més quan ell mateix arribés a Londres. Es ressentia del cap i li feien mal les costelles cada vegada que es girava al llit.

—Per què no veniu a Londres? —va proposar Ethel a Maud—. Tots dos. Tota la família, volia dir.

—Potser no és mala idea —va dir Walter mirant Maud.

Però Lloyd veia que no ho deia de cor.

—Heu fet tot el que heu pogut —va dir Ethel—. Heu treballat molt. Però l’altre bàndol ha guanyat.

—Encara no s’ha acabat —va recalcar Maud.

—Però esteu en perill.

—Com tot Alemanya.

—Si vinguéssiu a viure a Londres, en Fitz es podria estovar i donar-vos un cop de mà.

Lloyd sabia que el comte Fitzherbert era un dels homes més rics de la Gran Bretanya gràcies a les mines de carbó que hi havia al subsòl de les seves terres de Gal·les del Sud.

—No m’ajudarà —va dir Maud—. En Fitz és inflexible. Jo ho sé, i tu també.

—Tens raó —va admetre Ethel. Lloyd no entenia per què n’estava tan segura, però no era el moment de preguntar-ho—. De tota manera, amb la teva experiència trobaries fàcilment una feina en un diari de Londres.

—I què hi faria jo, a Londres? —va preguntar Walter.

—No ho sé —va dir Ethel—. Què hi faràs, aquí? Quin sentit té ser un representant elegit en un Parlament impotent?

Era brutalment sincera, pensava Lloyd; com de costum deia el que calia dir.

Lloyd l’entenia, però creia que els Von Ulrich s’havien de quedar.

—Sé que serà difícil —va dir—. Però, si la bona gent fuig del feixisme, encara s’escamparà més de pressa.

—S’escampa de totes maneres —va insistir la seva mare.

Aleshores Maud els va sorprendre a tots amb la seva vehemència.

—No me n’aniré. Em nego rotundament a abandonar Alemanya.

Tots tres la van mirar.

—Sóc alemanya, fa catorze anys que ho sóc —va dir—. Ara és el meu país.

—Però vas néixer a la Gran Bretanya —va recordar Ethel.

—Un país són les persones que hi viuen —va continuar Maud—. No estimo Anglaterra. Els meus pares fa molt de temps que van morir i el meu germà em va desheretar. Estimo Alemanya. Per a mi, Alemanya és en Walter, el meu meravellós marit; l’Erik, el meu fill desencaminat; la Carla, la meva filla esfereïdorament llesta; l’Ada, la nostra minyona, i el seu fill discapacitat; la meva amiga Monika i la seva família; els meus companys periodistes… M’hi quedo, per lluitar contra els nazis.

—Ja has fet més del que et tocava —va afegir Ethel amb afecte.

El to de Maud es va tornar emocional.

—El meu marit ha dedicat la vida, tot el seu ésser a fer que aquest país sigui lliure i pròsper. No seré jo la causa que abandoni l’obra de la seva vida. Si la deixa de banda, perdrà la seva ànima.

Ethel va continuar insistint d’aquella manera que només una bona amiga pot insistir.

—D’acord, però…, no tens la temptació d’enviar els teus fills a un lloc segur?

—Temptació? Deus voler dir ànsia, anhel, un desesperat desig! —Es va posar a plorar—. La Carla té malsons amb els camises brunes i l’Erik es posa aquell uniforme de color merda cada vegada que pot. —Lloyd estava estupefacte pel fervor de Maud. No havia sentit mai una dona dir «merda»—. És clar que els voldria enviar fora. —Lloyd podia veure que estava dividida. Es va fregar les mans com si se les rentés, va girar el cap d’un costat a l’altre com si estigués distreta i va parlar amb una veu que reflectia amb vehemència el seu conflicte interior—. Però no estaria bé, ni per a ells ni per a nosaltres. No em penso rendir! Val més patir el mal que quedar-se mirant-lo sense fer res.

—Perdona que t’ho hagi preguntat —va dir Ethel, tocant la mà de Maud afectuosament—. No sé per què ho he fet. Ja em podia haver imaginat que no fugiries.

—Gràcies per demanar-ho —va dir Walter. Va agafar les mans fines de Maud amb les seves—. La pregunta ha estat tàcitament present entre la Maud i jo. Ja era hora que en parléssim.

Les seves mans unides reposaven sobre la taula de la cafeteria. Lloyd no pensava gaire en la vida emocional de la generació de la seva mare —era gent de mitjana edat, casada i amb això estava tot dit—, però llavors va veure que entre Walter i Maud hi havia un vincle molt fort, era molt més profund que la rutina d’un matrimoni madur. No s’enganyaven: sabien que si es quedaven arriscaven la seva vida i la dels seus fills. Però tenien un compromís comú que era més fort que la mort.

Lloyd no sabia si viuria mai un amor com aquell.

Ethel va mirar el rellotge.

—Ai, mare! —va fer—. Encara perdrem el tren!

Lloyd va recollir les maletes i van córrer tots a l’andana. Es va sentir un xiulet i van pujar al tren just a temps. Mare i fill van treure el cap per la finestra mentre s’allunyaven de l’estació.

Walter i Maud es van quedar a l’andana, saludant amb la mà i tornant-se més i més petits en la llunyania, fins que van desaparèixer del tot.





2


1935





I


—Hi ha dues coses que has de saber de les noies de Buffalo —deia Daisy Peixkov—. Beuen com esponges i són una colla d’esnobs.

A Eva Rothmann li va agafar un atac de riure.

—No m’ho crec —va dir. Gairebé li havia desaparegut del tot l’accent alemany.

—Ei, és veritat —va insistir Daisy. Eren a la seva habitació, rosa i blanca, emprovant-se roba davant d’un mirall de cos sencer de tres batents—. Blau marí i blanc et quedaria bé —va continuar Daisy—. Com ho veus? —Va acostar una brusa a la cara d’Eva i en va observar l’efecte. Semblava que aquells colors tan oposats feien per a ella.

Daisy buscava a l’armari alguna cosa que es pogués posar Eva per anar al pícnic a la vora del llac. No era una noia guapa i els volants i les llaçades que adornaven tantes peces de Daisy li acabarien de donar un aire una mica quico. Les ratlles s’adeien amb aquells trets durs.

Eva tenia els cabells foscos i els ulls d’un to castany intens.

—Tu no pots portar colors vius —va dir Daisy.

Eva tenia molt poca roba. El seu pare, un metge jueu de Berlín, s’havia gastat tots els estalvis per enviar-la als Estats Units, on havia arribat feia un any sense res. Una organització de beneficència li havia pagat l’internat on estudiava Daisy; eren de la mateixa edat, tenien dinou anys, i com que Eva no tenia cap lloc on anar a passar les vacances d’estiu, Daisy, en un gest impulsiu, l’havia convidat a casa seva.

De primer, Olga, la mare de Daisy, s’hi havia oposat:

—Escolta, ets lluny, al col·legi, tot l’any… Em feia tanta il·lusió de tenir-te per a mi sola a l’estiu…

—És una noia meravellosa, mare —havia dit Daisy—. Un encant, agradable i, com a amiga, d’allò més fidel.

—M’imagino que et fa llàstima perquè és una refugiada que ha fugit dels nazis.

—Tant se me’n donen els nazis. Em cau bé.

—D’acord, d’acord, però, ha de viure amb nosaltres?

—No té enlloc més on anar, mare!

Com sempre, Olga va deixar que Daisy se sortís amb la seva.

Aleshores va ser Eva qui va dir:

—Esnobs? Vols dir que hi ha algú que ho sigui més que tu?

—Ui, i tant que sí.

—És que tu ets tan guapa i sempre estàs tan animada…

Daisy no es va prendre la molèstia de negar-ho.

—Això és el que no suporten de mi.

—I, a més, ets rica.

Era cert. El pare de Daisy tenia diners, la seva mare havia heretat una fortuna i ella mateixa rebria una bona suma quan en fes vint-i-un.

—Això no vol dir res. En aquesta ciutat, el que compta és quant temps fa que ets ric. Si treballes no ets ningú. Els de dalt de tot són els que viuen dels milions que els van deixar els besavis. —Parlava en un to burleta per dissimular el ressentiment.

—I el teu pare és famós! —va afegir Eva.

—Es pensen que és un gàngster.

L’avi de Daisy, Josif Viàlov, havia estat propietari de bars i hotels. El seu pare, Lev Peixkov, havia invertit els guanys en la compra de vells teatres de vodevil, que havia convertit en cinemes. Fins i tot havia obtingut un estudi de Hollywood.

Eva es posava a la pell de Daisy i s’indignava.

—Com poden dir una cosa així?

—Es pensen que feia contraban. Potser tenen raó. No veig gaire clar de quina altra manera podia fer tants diners amb els bars durant la llei seca. Bé doncs, justament per això la mare no ha entrat mai a la Societat de Dames de Buffalo.

Totes dues van dirigir la mirada cap a Olga, que seia al llit de Daisy llegint el Buffalo Sentinel. A les fotos de quan era jove, Olga es veia atractiva i esvelta. En aquells moments ja no tenia res d’airosa, més aviat se la veia rabassuda. Havia perdut l’interès pel seu aspecte, i això que anava a comprar amb Daisy i hi posava tota la passió del món; no es fixava mai en el que gastava perquè volia que la seva filla fos l’admiració de tothom.

—No crec que els importi gaire que el teu pare fes contraban, bonica. Però és immigrant rus i, en les comptades ocasions que decideix assistir als serveis de culte, va a l’església ortodoxa russa d’Ideal Street, cosa gairebé tan horrorosa com ser catòlic —va dir Olga alçant la vista del diari.

—No hi ha dret —va fer Eva.

—I també t’hauria d’avisar que els jueus no són sants de la seva devoció —va dir Daisy. En realitat, la seva amiga era mig jueva—. Perdona que sigui tan directa.

—Pots ser-ho tant com vulguis… Sortint d’Alemanya, aquest país és com la terra promesa.

—No t’hi posis tan bé —li va advertir Olga—. Segons aquest diari, hi ha un munt de dirigents empresarials nord-americans que no suporten el president Roosevelt i admiren Adolf Hitler. Sé que és cert perquè el pare de la Daisy n’és un.

—La política és avorrida —va esbufegar Daisy—. No hi ha res d’interessant al Sentinel?

—Sí que hi ha alguna cosa. La presentació de la Muffie Dixon a la cort britànica.

—Quina sort que té, aquesta —va exclamar Daisy, aspra, sense poder dissimular l’enveja.

—«La senyoreta Muriel Dixon, filla del malaguanyat Charles “Chuck” Dixon, assassinat a França durant la guerra, serà presentada a Buckingham Palace dimarts vinent per la senyora de Robert W. Bingham, esposa de l’ambaixador dels Estats Units» —va llegir Olga.

Daisy ja en tenia prou d’aquell color.

—He estat a París, però a Londres, mai —va dir a Eva—. I tu?

—Tampoc —va respondre Eva—. D’Alemanya em van enviar directament als Estats Units.

—Ai, valga’m Déu! —va exclamar tot d’una Olga.

—Què ha passat? —va preguntar Daisy.

La seva mare va rebregar el diari.

—El teu pare va portar la Gladys Angelus a la Casa Blanca.

—Què? —Era com si li haguessin clavat una bufetada—. Si havia dit que m’hi portaria a mi!

El president Roosevelt havia convidat un centenar d’homes de negocis a una recepció per mirar de guanyar-se’ls i que donessin suport al New Deal. Lev Peixkov considerava que Franklin D. Roosevelt era més o menys comunista, però l’havia afalagat allò que el convidessin a la Casa Blanca. Val a dir que Olga s’havia negat a acompanyar-l’hi. «No estic disposada a fer veure davant del president que som un matrimoni normal», li va deixar anar, enfurismada.

Lev vivia oficialment allí, en aquella elegant casa pairal d’abans de la guerra que havia construït l’avi Viàlov, però passava més nits al sofisticat pis del centre on tenia l’amant de tants anys, Marga. I, per acabar-ho d’adobar, tothom donava per fet que tenia un afer amb la màxima estrella del seu estudi, Gladys Angelus. Daisy comprenia per què la mare estava dolguda; ella mateixa tenia una sensació semblant quan Lev se n’anava a passar les vetllades amb l’altra família.

S’havia emocionat quan ell li havia demanat que l’acompanyés a la Casa Blanca en comptes de la seva mare. Ho havia explicat a tothom. Cap de les seves amistats no coneixia el president, fora dels Dewar, que tenien el pare senador.

Lev no li havia parlat de la data exacta i ella s’imaginava que l’hi diria a l’últim moment, cosa típica d’ell. Però havia canviat de parer, o potser simplement se n’havia oblidat. Fos com fos, l’havia deixat de racó altre cop.

—Quin greu que em sap, preciosa —va fer la mare—. Per al teu pare, les promeses no han estat mai gran cosa.

Eva hi posava un aire comprensiu que feia Daisy. El pare d’Eva era a milers de quilòmetres d’allí, potser no el tornaria a veure mai més, però compadia Daisy, com si el mal tràngol de la seva amiga fos pitjor que el seu.

Això va tornar Daisy insolent. No permetia que aquella notícia li espatllés el dia.

—Doncs, ves per on, seré l’única noia de Buffalo a qui hauran plantat per la Gladys Angelus —va replicar—. En fi, vejam…, què em poso?

Aquell any, a París, es portaven les faldilles espectacularment curtes, però aquella colla tan conservadora de Buffalo seguia la moda a distància. Val a dir, de tota manera, que Daisy tenia un vestit de tennis fins als genolls del mateix to blau cel dels seus ulls. Potser havia arribat el dia de lluir-lo. Es va treure el que duia i es va posar el nou.

—Què te’n sembla? —va preguntar.

—Eh, Daisy, és preciós, però… —va fer Eva.

—A més d’un li faran pampallugues els ulls —va exclamar Olga. Li agradava veure Daisy vestida per menjar-se el món. Potser li recordava la seva joventut.

—Però, Daisy, si trobes que són tan esnobs, com és que vols anar a la festa? —va demanar Eva.

—Hi haurà en Charlie Farquharson, i estava rumiant de casar-m’hi —va respondre Daisy.

—De debò?

—És un bon partit —va saltar Olga, rotunda.

—Com és? —va preguntar Eva.

—Un encant —va respondre Daisy—. No et diré que sigui el noi més guapo de Buffalo, però és tendre i amable, i força tímid.

—Prou diferent de tu, doncs.

—És l’atracció dels pols oposats.

Va tornar a agafar la paraula Olga:

—Els Farquharson són de les famílies més de tota la vida que hi ha a Buffalo.

Eva va alçar les celles fosques:

—Esnobs?

—Molt —va respondre Daisy—. Però el pare d’en Charlie va perdre tots els diners al crac de Wall Street, n’hi ha que diuen que es va suïcidar, de manera que han de recuperar la fortuna familiar.

Eva va quedar parada.

—Esperes que es casi amb tu pels diners?

—No. Es casarà amb mi perquè el seduiré. Però la seva mare m’acceptarà pels diners.

—Que el seduiràs… En sap res ell, de tot això?

—No encara. Però em fa l’efecte que faré un primer pas aquesta tarda. Sí, aquest vestit és el que em cal.

Daisy anava de blau cel i Eva de ratlles blanques i blau marí. Quan van estar llestes ja era tard.

La mare de Daisy no volia tenir xofer. «Em vaig casar amb el xofer del meu pare i vaig enviar la meva vida a rodar», deia de vegades. L’esgarrifava pensar que Daisy podia fer una cosa semblant, per això li feia tanta peça Charlie Farquharson. Si li calia anar on fos amb aquell 1925 Stutz atrotinat, deia a Henry, el jardiner, que es tragués les botes de goma i es posés un vestit negre. De tota manera, Daisy tenia cotxe propi, un Chevrolet Sport Cupè vermell.

A Daisy li agradava conduir, li encantaven la potència i la velocitat. Van tirar cap al sud de la ciutat. Quasi li sabia greu que només hi hagués set o vuit quilòmetres d’allí al llac.

Al volant, pensava en la vida que podia fer com a esposa de Charlie. Amb els diners d’ella i la categoria d’ell es convertirien en la parella més admirada de la societat de Buffalo. Pensava en els sopars que organitzarien, la presentació de la taula seria tan elegant que deixaria tothom bocabadat. Tindrien el iot més gran del port i muntarien festes on convidarien altres parelles de la seva categoria disposades a divertir-se. Tothom frisaria per rebre una invitació dels Farquharson. No hi hauria acte benèfic lluït sense Daisy i Charlie de caps de taula. Anava passant mentalment una pel·lícula on sortia ella, amb un enlluernador vestit parisenc, passejant enmig d’una munió d’admiradors i admiradores, i somrient amb gentilesa davant dels compliments.

Encara somiava desperta quan van arribar.

La ciutat de Buffalo era a la part nord de l’estat de Nova York, a prop de la frontera canadenca. Woodlawn Beach era un quilòmetre llarg de sorra a la riba del llac Erie. Daisy va aparcar i van travessar les dunes.

Ja s’hi havien congregat unes cinquanta o seixanta persones. Els adolescents de l’elit de Buffalo, un grup privilegiat que es passava l’estiu fent vela i esquí aquàtic de dia, i festes i balls a la nit. Daisy va saludar els qui coneixia, quasi tothom, i va anar presentant Eva. Els van servir ponx. Daisy el va tastar amb cautela: segur que els nois havien fet la gracieta d’amanir la beguda amb un parell d’ampolles de ginebra.

La festa es feia en honor de Dot Renshaw, una jove de llengua viperina que no tenia cap pretendent. Els Renshaw eren una altra família de sempre de Buffalo, com els Farquharson, encara que la seva fortuna havia sobreviscut al crac. Daisy es va acostar de seguida a l’amfitrió, el pare de Dot, i li va donar les gràcies per la invitació.

—Em sap greu haver arribat tard —va dir—. He perdut la noció del temps!

Philip Renshaw la va mirar de dalt a baix.

—Una faldilla molt curta. —En aquella observació, el retret pugnava amb la lascívia.

—M’alegro que li agradi —va respondre Daisy com si allò hagués estat una floreta.

—Bé, el que compta és que has arribat —va continuar—. Vindrà un fotògraf del Sentinel i vull que hi surtin unes quantes noies boniques, a la foto.

—Vet aquí per què m’han convidat. Tot un detall això de fer-m’ho saber —va dir Daisy a Eva a cau d’orella.

Aleshores va comparèixer Dot, una noia caraprima amb el nas punxegut. A Daisy sempre li feia la impressió que la mirava com si l’hagués de picotejar.

—Em pensava que eres amb el teu pare a veure el president —va dir.

Això va fer avergonyir Daisy. Es va penedir d’haver-ne presumit davant de tothom.

—Sembla que s’hi ha emportat la…, ehem…, l’artista —va continuar Dot—. Una cosa poc corrent a la Casa Blanca.

—M’imagino que al president li agradarà conèixer artistes de cine de tant en tant. Bé es mereix un xic de glamur, no et sembla? —va fer Daisy.

—No crec que hi estigués d’acord, Eleanor Roosevelt. Segons el Sentinel, tots els altres hi anaven amb l’esposa.

—Que atents… —Daisy va girar cua, desesperada per fugir.

Va localitzar Charlie Farquharson, que intentava muntar una xarxa per a tennis platja. Ell era de massa bona pasta per fer-li cap broma sobre Gladys Angelus.

—Com va això, Charlie? —va fer ella, tota alegre.

—Bé, suposo.

Es va aixecar. Era alt, tenia uns vint-i-cinc anys, uns quilos de més i les espatlles lleugerament corbades, com si tingués por d’intimidar la gent amb tant de pes.

Daisy li va presentar Eva. Charlie es mostrava entranyablement incòmode davant la gent, sobretot les noies, però així i tot va fer un esforç per preguntar a Eva si li agradava Amèrica i què en sabia, de la seva família de Berlín.

Ella li va demanar si s’ho passava bé al pícnic.

—No gaire —va respondre Charlie, sincerament—. M’estimaria més ser a casa amb els gossos.

Segur que trobava més fàcil el tracte amb els animals domèstics que amb les noies, pensava Daisy. De tota manera, la menció dels gossos li va semblar interessant.

—Quina raça de gossos tens? —es va interessar.

—Terriers Jack Russell.

Daisy en va prendre nota mentalment.

Se’ls va acostar una dona d’uns cinquanta anys, de trets angulosos.

—Per l’amor de Déu, Charlie, encara no has muntat la xarxa?

—Ja quasi he acabat, mare —va respondre ell.

Nora Farquharson portava un braçalet de cadeneta d’or amb pedres precioses, arracades de botó amb diamants i uns collarets de Tiffany; més joies de les que calien en realitat per a un pícnic. La pobresa dels Farquharson era relativa, rumiava Daisy. Deien que ho havien perdut tot, però la senyora Farquharson encara tenia minyona, xofer i un parell de cavalls, que muntava al parc.

—Bona tarda, senyora Farquharson. La meva amiga, l’Eva Rothmann, de Berlín —va dir Daisy.

—Molt de gust —va respondre Nora Farquharson sense oferir-li la mà. Trobava que no tenia cap necessitat de mostrar-se amable amb els russos arribistes, i encara menys amb els seus convidats jueus.

Però tot d’un plegat va semblar que li venia una cosa al cap.

—Ah, Daisy, podries fer un tomb per aquí i veure qui vol jugar a tennis.

Daisy era conscient que la tractava com si fos del servei, però va decidir obeir-la.

—I tant —va respondre—. Què li sembla fer dobles mixtos.

—Bona idea. —La senyora Farquharson va agafar un llapis petit i un tros de paper—. Anota-hi els noms.

Daisy va dibuixar un somriure encantador, i va agafar una ploma daurada i un quadernet de pell beix que duia a la bossa.

—Estic preparada.

Sabia qui jugava a tennis, els que ho feien bé i els que ho feien malament. Era del Club de Raqueta, un club no tan selecte com el Club Nàutic. Va aparellar Eva amb Chuck Dewar, el fill de catorze anys del senador Dewar. Va ajuntar Joanne Rouzrokh amb Woody, el gran dels Dewar, que només en tenia quinze però ja era tan alt com el gegant del seu pare. Evidentment, ella va agafar Charlie de parella.

Es va sobresaltar en topar amb una cara que li sonava i reconèixer-hi el seu germanastre, Greg, el fill de Marga. Es veien ben poc, ja feia un any que no havien coincidit. Li va semblar que durant aquell lapse s’havia convertit en un home. Feia gairebé un pam més i, tot i que només tenia quinze anys, ja se li veia l’ombra fosca d’una barba incipient. De petit havia estat una criatura desmanegada, un punt que encara conservava. Portava aquella roba tan cara de qualsevol manera: les mànigues de l’americana arregussades, el nus de la corbata de ratlles fluix, els pantalons de fil humits de baix i amb sorra a la gira.

Daisy sempre se sentia violenta quan ensopegava amb Greg. El noi era el recordatori vivent que el seu pare les havia rebutjat, a ella i la seva mare, i havia optat per Greg i Marga. Molts casats tenien afers, això ja ho sabia, però a les festes, la indiscreció del seu pare es feia palesa a la vista de tothom. El seu pare hauria hagut d’enviar Marga i Greg a Nova York, on ningú no es coneixia, o a Califòrnia, on ningú no trobava cap mal en l’adulteri. Allí eren un escàndol permanent, i per culpa de Greg la gent se la mirava malament a ella.

El jove li va preguntar, tot amable, com anava, i ella li va respondre:

—Si t’haig de dir la veritat, estic empipada com una mala cosa. El pare m’ha fallat…, altre cop.

—Què t’ha fet? —va temptejar amb cautela.

—Em va dir d’anar a la Casa Blanca amb ell i després s’ha emportat la garsa de la Gladys Angelus. Ara tothom es riu de mi.

—Deu haver estat una bona propaganda per a Passion, la seva nova pel·lícula.

—Sempre el defenses perquè et té més simpatia que a mi.

Greg semblava molest.

—Potser és perquè jo l’admiro i no em queixo d’ell tot el dia.

—Jo no em… —Daisy estava a punt de negar que se’n queixés tot el dia, però es va adonar que era cert—. Està bé, potser sí que me’n queixo, però no trobes que hauria de mantenir les promeses?

—Té tantes coses al cap…

—Potser no hauria de tenir dues amants i una esposa.

Greg va arronsar les espatlles.

—Un bon tou, porta entre mans…

Tots dos es van adonar del doble sentit no intencionat i al cap d’un instant van esclafir a riure.

—M’imagino que no te n’hauria de culpar. Tu no ho vas pas demanar, de venir a aquest món —va dir Daisy.

—I jo m’imagino que t’hauria de perdonar que em prenguessis el pare tres nits per setmana, per més que hagi plorat i li hagi suplicat que es quedés.

Daisy mai no ho havia vist des d’aquella perspectiva. Per a ella, Greg era l’usurpador, el fill il·legítim que li robava el pare. Però aleshores veia que estava tan dolgut com ella.

Se’l va mirar fix. Hi devia haver noies que el trobaven atractiu, va pensar. Però massa jove per a Eva. I el més probable era que acabés sent tan egoista i tan poc de confiança com el seu pare.

—Bé —va concloure—, jugues a tennis?

Greg va fer que no amb el cap.

—No admeten gent com jo al Club de Raqueta. —Va forçar una rialleta despreocupada que va fer pensar Daisy que, com ella, Greg se sentia rebutjat per la societat de Buffalo—. El meu esport és l’hoquei gel —va sentenciar.

—Llàstima.

Daisy va tirar endavant. Quan va tenir prou noms apuntats, se’n va tornar on era Charlie, que a la fi havia muntat la xarxa. Va enviar Eva a encarregar-se de les dues primeres parelles. Després va dir a Charlie:

—Ajuda’m a fer un gràfic de la competició.

Es van agenollar de costat i van dibuixar un esquema a la sorra amb els partits, les semifinals i la final.

—T’agrada el cinema? —va dir Charlie mentre hi anaven afegint els noms.

Daisy es va preguntar si estava a punt de demanar-li per sortir.

—I tant —va respondre.

—Per casualitat no deus pas haver vist Passion?

—No, Charlie, no l’he vista —va dir en to exasperat—. La protagonista és l’amant del meu pare.

El noi va quedar parat.

—Els diaris diuen que només són amics.

—I per què diries tu que la senyoreta Angelus, que amb prou feines té vint anys, és tan amiga del meu pare, que en té quaranta? —li va preguntar Daisy, sarcàstica—. Et sembla que el que li agrada són les entrades que ja té al cap? O la panxeta que li ha crescut? O bé els cinquanta milions de dòlars que té?

—Ah, vaja —va fer Charlie amb aire desconcertat—. Perdona.

—No t’he de perdonar res. De vegades dic coses amb mala fe. Tu no ets com l’altra gent…, no penses d’entrada el pitjor de tothom.

—Suposo que sóc un ximplet.

—No. Ets una bona persona.

Charlie hi va posar un aire avergonyit però satisfet.

—Va, continuem —va fer ella—. Ho hem d’organitzar de manera que els millors jugadors arribin a la final.

Va tornar a comparèixer Norma Farquharson. Va mirar Charlie i Daisy agenollats de costat a la sorra i després va observar els traços que hi havien marcat.

—Eh que està bé, mare? —va dir Charlie. Es delia pel vistiplau d’ella, era claríssim.

—Molt bé. —Va esguardar Daisy de dalt a baix com una gossa que veu que un foraster s’acosta als cadellets.

—Quasi tot ho ha fet en Charlie —va precisar Daisy.

—No és veritat —va respondre sense embuts la senyora Farquharson. La seva mirada es dirigí cap a Charlie i després va tornar la vista cap a Daisy—. Ets una noia molt llesta —va afegir. Semblava que volgués continuar però vacil·lava.

—Com? —va preguntar Daisy.

—Res. —Els va donar l’esquena.

Daisy es va aixecar.

—Ja sé què rumiava —va murmurar a Eva.

—Què?

—Ets una noia molt llesta…, gairebé faries per al meu fill, si vinguessis d’una família millor.

Eva es mostrava escèptica.

—Això no ho pots saber.

—I tant que sí. I m’hi casaré encara que només sigui per demostrar que la seva mare s’equivoca.

—Ai, Daisy, per què dónes tanta importància al que pensa aquesta gent?

—Anem a veure el tennis.

Daisy es va asseure al costat de Charlie. Potser no era guapo, però de ben segur que adoraria la seva esposa i faria el que fos per ella. La sogra seria un problema, però Daisy s’imaginava que ja la sabria portar.

Servia Joanne Rouzrokh, aquella noia tan alta, amb una faldilla blanca que li posava de relleu les llargues cames. La seva parella, Woody Dewar, encara més alt que ella, li va passar una pilota. Alguna cosa en la manera en què es va mirar Joanne va fer pensar a Daisy que la noia l’atreia, que potser fins i tot n’estava enamorat. Però ell tenia quinze anys i ella divuit, de manera que allò no tenia futur.

Es va tombar cap a Charlie.

—Potser al capdavall hauria d’anar a veure Passion —va dir.

Ell no ho va recollir.

—Potser sí que hi hauries d’anar —va respondre, indiferent. Ja havia passat el moment.

Daisy es va girar cap a Eva.

—Pensava on podria comprar un terrier Jack Russell…





II


Lev Peixkov era el millor pare que podia tenir un vailet, si hagués estat més assequible. Era ric i generós, més llest que ningú, i fins i tot anava ben vestit. Probablement de jove havia estat guapo, encara en aquells moments les dones se li tiraven a sobre. Greg Peixkov l’adorava, l’única queixa que en tenia era que no el veia prou sovint.

—Hauria hagut de vendre aquest cony de foneria quan se me’n va presentar l’ocasió —va dir Lev mentre feien la volta en silenci a la fàbrica deserta—. Ja hi perdia diners abans de la maleïda vaga i tot. Hauria d’haver aguantat amb els cinemes i els bars —apuntava amb dit d’entès—. La gent compra mam en tot moment, en bones i males èpoques. I va al cine encara que no s’ho pugui permetre. Tingues-ho present.

Greg estava pràcticament segur que el seu pare s’equivocava ben poc en els negocis.

—I doncs, per què la vas mantenir? —va preguntar.

—Cosa sentimental —va respondre—. Quan tenia la teva edat, treballava en un lloc com aquest, Maquinària Putílov, a Sant Petersburg. —Van fer un repàs als forns, els motlles, els muntacàrregues, torns i bancs de treball—. En realitat, era força pitjor.

A Buffalo Metal Works fabricaven ventiladors de totes mides, fins i tot enormes hèlices per a vaixells. A Greg li fascinaven les matemàtiques de les làmines corbes. Era el número u de la classe en matemàtiques.

—Eres enginyer? —va preguntar al seu pare.

Lev va deixar anar una rialleta.

—Això és el que dic a la gent quan els haig d’impressionar —va respondre—. El cas és que cuidava cavalls. Era mosso de quadra. Les màquines mai no van ser el meu fort, però sí el del meu germà Grigori. Tu has sortit com ell. De tota manera, no compris mai una foneria.

—No pateixis.

Greg s’havia de passar l’estiu enganxat al seu pare, aprenent coses sobre els negocis. Lev acabava d’arribar de Los Angeles i aquell dia havien començat les classes del seu fill. Però el noi no tenia ganes d’aprendre res sobre la foneria. Era bo en matemàtiques, però el que realment li interessava era el poder. Pensava que tant de bo el seu pare se l’emportés en algun d’aquells viatges que feia sovint a Washington per exercir pressió sobre la indústria cinematogràfica. Allí era on es prenien les decisions.

Esperava amb il·lusió l’hora de dinar. Havien quedat amb el senador Gus Dewar, a qui Greg volia demanar un favor, si bé encara no n’havia parlat amb el seu pare. Li feia cosa tocar el tema, per això va dir:

—En saps res, del teu germà de Leningrad?

Lev va fer que no amb el cap.

—Res, d’ençà de la guerra. No m’estranyaria gens que fos mort. Han desaparegut molts antics bolxevics.

—Parlant de família, dissabte vaig veure la meva germanastra. Era al pícnic al llac.

—Us ho vau passar bé?

—Està molt enrabiada amb tu, ho sabies?

—I què li he fet ara?

—Li vas dir que la portaries a la Casa Blanca i hi vas anar amb la Gladys Angelus.

—És veritat. Me’n vaig descuidar. Però volia la publicitat per a Passion.

Se’ls va acostar un home alt, vestit amb un conjunt de ratlles extremat fins i tot tenint en compte la moda del moment. Es va tocar l’ala del barret bo i dient:

—Bon dia, senyor Peixkov.

—Joe Brekhunov és l’encarregat de la seguretat d’aquí —va dir Lev a Greg—. Joe, el meu fill Greg.

—Molt de gust —va respondre Brekhunov.

Greg va encaixar amb ell. Com la majoria de fàbriques, la foneria tenia guàrdies propis. Ara bé, Brekhunov feia més pinta de goril·la que no pas de policia.

—Està tot tranquil? —va preguntar Lev.

—Un petit incident anit —va respondre Brekhunov—. Dos operaris van intentar robar una peça d’acer d’alta resistència d’un parell de pams. Els vam enxampar quan miraven de passar-la a l’altra banda de la tanca.

—Vau trucar a la policia? —va preguntar Greg.

—No va caldre —va fer l’altre amb una rialleta—. Els vam fer una petita xerrada sobre la idea de la propietat privada i els vam enviar a l’hospital perquè hi rumiessin.

A Greg no el va sorprendre gens que el personal de seguretat del seu pare apallissés els lladres fins al punt d’enviar-los a l’hospital. Tot i que mai no havia posat la mà a sobre d’ell ni de la seva mare, Greg era conscient que no s’havia de gratar gaire la superfície encantadora d’aquell home perquè hi aflorés la violència. S’imaginava que era per culpa de la seva joventut a les barriades de Sant Petersburg.

De darrere d’un dels forns va sorgir un home corpulent amb una gorra de treballador.

—Aquest és en Brian Hall, el dirigent sindical —va dir Lev—. Bon dia, Hall.

—Bon dia, Peixkov.

Greg va alçar les celles. La gent solia adreçar-se al seu pare dient-li senyor Peixkov.

Lev es va plantar davant d’aquell l’home, amb les cames separades i les mans a la cintura.

—Què, hi ha resposta o no?

Hall hi va posar una expressió obstinada.

—Ningú no tornarà a la feina amb el sou rebaixat, si es refereix a això.

—Però he millorat l’oferta!

—Continua sent una reducció.

Greg es començava a posar nerviós. Al seu pare no li agradava que se li resistissin i podia explotar d’un moment a l’altre.

—El gerent m’ha dit que no acceptem comandes perquè amb aquests nivells de salaris no podem oferir un preu competitiu.

—Això és perquè té maquinària antiquada, Peixkov. Aquí hi ha torns d’abans de la guerra! S’han de modernitzar.

—En plena crisi? Vostè està tocat de l’ala! No tinc intenció de llençar més diners.

—Així és com ho veuen els seus homes —va fer Hall amb l’aire de qui treu un trumfo—. No compti que li donin diners si no en tenen prou per a ells.

A Greg li semblava que els treballadors eren uns ximplets per fer vaga en temps de crisi i li feia ràbia veure la barra que tenia Hall. Parlava a Lev com si fossin de la mateixa categoria, no com un empleat.

—Tal com va tot, tothom hi perd diners —va respondre Lev—. Quin sentit té tot això?

—Ara ja no és a les meves mans —va dir Hall. Greg va trobar que feia el fatxenda—. El sindicat enviarà un equip de la seu principal perquè n’assumeixi la responsabilitat. —Es va treure un gran rellotge d’acer de la butxaca de l’armilla—. El tren que els porta arribarà d’aquí a una hora.

A Lev se li va endurir l’expressió.

—No ens fan cap falta els forasters que vénen a crear més problemes.

—Si no volia problemes, no els hauria d’haver provocat.

Lev va tancar el puny, però Hall se’n va anar.

—En sabies res, tu, d’aquests que vénen? —va preguntar després, enfurismat.

Brekhunov s’havia posat nerviós.

—Me n’encarrego ara mateix, senyor Peixkov —va dir.

—Esbrina qui són i on posen.

—No pateixi.

—I després els tornes a enviar a Nova York amb una puta ambulància.

—Deixi-ho a les meves mans, senyor Peixkov.

Lev va girar cua i Greg el va seguir. Això sí que era poder, pensava el noi amb un punt d’esglai i d’admiració. El seu pare havia dit l’última paraula i els responsables del sindicat rebrien una pallissa.

Van sortir i es van ficar al cotxe de Lev, un Cadillac de cinc places últim model, amb uns parafangs llargs i corbats que van fer pensar a Greg en els malucs d’una noia.

Lev va seguir Porter Avenue fins a la riba i va aparcar davant del Club Nàutic de Buffalo. El sol feia un bonic joc de llum damunt dels vaixells amarrats al moll. Greg estava gairebé segur que el seu pare no formava part d’aquell grup d’elit. Gus Dewar, en canvi, sí que en devia ser membre.

Es van acostar a l’embarcador. El club estava construït sobre puntals damunt de l’aigua. Lev i Greg hi van entrar i van deixar els barrets al guarda-roba. Tot d’una, Greg es va sentir incòmode, conscient que l’havien convidat a un club on mai no l’acceptarien com a membre. Era probable que els homes que hi havia consideressin que s’havia de sentir privilegiat per haver-hi pogut entrar. Es va posar les mans a les butxaques amb aire desimbolt perquè veiessin que ser allí no l’impressionava gens.

—Jo era soci d’aquest club —va dir Lev—. Però el 1921, el president em va dir que n’havia de sortir perquè era contrabandista. No gaire més tard em va demanar que li vengués una caixa de whisky.

—Com és que el senador Dewar vol dinar amb tu? —va preguntar Greg.

—Ara ho sabrem.

—Et faria res que li demanés un favor?

Lev va arrufar el front.

—Suposo que no. Què volies?

Però abans que Greg tingués temps de contestar, Lev va saludar un home d’uns seixanta anys amb qui van topar.

—Dave Rouzrokh —va dir a Greg—, el meu contrincant principal.

—M’afalaga —va dir l’home.

Roseroque Theatres era una cadena de cinemes decadents de l’estat de Nova York. Això sí, el propietari no tenia res de decrèpit. Era un home d’un aire senyorial, alt, de cabells blancs i un nas que recordava una navalla corba. Portava un blazer de caixmir blau amb la insígnia del club a la butxaca.

—Dissabte vaig tenir el plaer d’observar la seva filla Joanne quan jugava a tennis.

Dave es va mostrar complagut.

—En sap, oi?

—Molt.

—M’alegra d’haver coincidit amb vostè, Dave —va fer Lev—. Tenia intenció de trucar-li.

—Per què?

—Ha de reformar els teatres. Estan molt passats de moda.

Dave va fer un posat divertit.

—Em volia trucar per dir-me això?

—Com és que no hi fa res?

L’altre va respondre amb un elegant gest d’indiferència.

—Per què m’hi haig d’amoïnar? Ja faig prou diners. A la meva edat, no em convenen les preocupacions.

—Podria doblar els guanys.

—Augmentant els preus de les entrades. No, gràcies.

—Ha perdut el seny.

—No tothom està obsessionat pels diners —va respondre Dave amb un punt de menyspreu.

—Doncs vengui-me’ls —va replicar Lev.

Greg estava sorprès. Això no s’ho hauria pogut imaginar mai.

—Li’n pagaré un bon preu —va afegir Lev.

L’altre va fer que no.

—M’agrada ser propietari de cinemes —va dir—. Diverteixen la gent.

—Vuit milions de dòlars —va dir Lev.

Greg estava atordit. «He sentit que el pare oferia vuit milions de dòlars a Dave?», va pensar.

—És un preu enraonat —va admetre Dave—. Però no els venc.

—Ningú no li’n donarà tant —va insistir Lev, exasperat.

—Ja ho sé. —Va fer posat de no acceptar més intimidacions. Es va prendre d’un glop la beguda que li quedava—. M’ha agradat molt de veure’ls tots dos —va dir, i tot seguit va sortir del bar per anar al menjador.

Lev semblava molest.

—No tothom està obsessionat pels diners —va repetir—. El besavi de Dave va venir de Pèrsia fa cent anys amb la roba que duia a sobre i sis catifes. Ell no hauria rebutjat mai vuit milions de dòlars.

—No sabia que tinguessis tants diners —es va estranyar Greg.

—No els tinc pas, no en efectiu. Per a això serveixen els bancs.

—O sigui que demanaries un préstec per pagar a en Dave?

Lev va tornar a alçar l’índex.

—Mai no utilitzis els teus diners si pots gastar els d’un altre.

Va entrar Gus Dewar, un home alt amb un cap força gros, amb els cabells castany clar amb reflexos platejats. Devia tenir uns quaranta-cinc anys. Els va saludar amb cortesia, però fredament. Van encaixar i els va convidar a beure. Greg es va adonar a l’acte que entre Gus i Lev no hi havia sintonia. Va tenir por que això signifiqués que Gus no li concedís el que Greg li volia demanar. Potser s’ho hauria de treure del cap.

Gus era un peix gros. El seu pare també havia estat senador: una successió dinàstica que Greg trobava que no era apropiada per als Estats Units. Gus havia ajudat Franklin Roosevelt a arribar a governador de Nova York i després a president. En aquells moments formava part de la decisiva Comissió de Relacions Exteriors del Senat.

Els seus fills, Woody i Chuck, anaven al mateix col·legi que Greg. Woody era el llest, i Chuck, l’esportista.

—El president li ha dit que haig de resoldre això de la vaga, senador? —va preguntar Lev.

—No…, més ben dit, encara no. —Gus va somriure.

Lev es va adreçar a Greg:

—L’última vegada que hi va haver una vaga a la foneria, fa vint anys, el president Wilson em va enviar en Gus perquè m’espantés i apugés els sous.

—Li vaig estalviar diners —va dir Gus sense alterar-se—. Demanaven un dòlar i se’n va sortir amb mig.

—Exactament cinquanta centaus més del que jo pretenia donar-los.

Gus va arronsar les espatlles somrient.

—I si dinéssim?

Van passar al menjador.

—El president va estar content que pogués assistir a la recepció de la Casa Blanca —va dir Gus quan van haver demanat el que volia menjar.

—Potser no hi hauria d’haver portat la Gladys —va respondre Lev—. La senyora Roosevelt la va tractar amb força fredor. Segur que no li agraden les artistes.

«No li deuen agradar les artistes que se’n van al llit amb homes casats», va pensar Greg, però no va badar boca.

Gus va anar passant d’un tema a un altre mentre dinaven. Greg buscava una oportunitat per demanar-li el favor. Volia treballar a Washington un estiu, aprendre a moure-s’hi i fer-hi contactes. El seu pare li podia aconseguir un lloc de pràctiques, però hauria estat amb un republicà, i els republicans ja no tenien poder. Greg volia treballar al despatx de l’influent i respectat senador Dewar, amic personal i aliat del president.

No sabia per què el posava nerviós haver-ho de plantejar. El pitjor que li podia passar era que Dewar digués que no.

Acabades les postres, Gus va tornar a anar per feina.

—El president m’ha demanat que li parli de la Lliga per la Llibertat —va dir.

Greg havia sentit a parlar d’aquesta organització, un grup de dretes que anava contra el New Deal.

Lev va encendre un cigarret i va deixar anar una glopada de fum.

—Ens hem de protegir del socialisme que no para de pujar.

—Només tenim el New Deal per salvar-nos d’aquesta mena de malson que viuen a Alemanya.

—Els de la Lliga per la Llibertat no són nazis.

—Ah, no? Tenen un pla d’insurrecció armada per enderrocar el president. Evidentment, no és realista, si més no de moment.

—Suposo que tinc dret a opinar el que vulgui.

—Doncs, dóna suport a qui no l’hauria de donar. La Lliga per la Llibertat no té res a veure amb la llibertat, cregui’m.

—A mi no em parli de llibertat —va respondre Lev amb cert enuig—. Quan tenia dotze anys, la policia de Sant Petersburg em va deixar ben baldat perquè els meus pares feien vaga.

Greg no veia clar per què el seu pare havia sortit amb això. La brutalitat del règim del tsar era més un argument a favor del socialisme que no pas en contra.

—Roosevelt sap que ha donat diners a la Lliga i vol que deixi de fer-ho —va dir Gus.

—I com ho sap, que els vaig donar diners?

—L’hi va dir l’FBI. Investiguen aquesta gent.

—Vivim en un Estat policíac! Vostè hauria de ser liberal.

Greg es va adonar que els arguments de Lev no tenien gaire lògica. Intentava per tots els mitjans agafar-lo desprevingut i tant hi feia si en el procés s’havia de contradir.

Gus es mantenia fred.

—Intento garantir que la cosa no passi a ser un afer que hagi de resoldre la policia —va dir.

Lev va deixar anar una rialleta.

—Ja ho sap, el president, que li vaig prendre la xicota?

Això era nou per a Greg, però devia ser veritat, ja que a la fi Lev aconseguia fer trontollar Gus. Va veure que desviava la mirada i es posava vermell. «Un punt més al nostre marcador», va pensar Greg.

—El 1915, en Gus estava promès amb l’Olga —va explicar a Greg—. Després ella va canviar de parer i es va casar amb mi.

Gus es va refer.

—Érem tan joves…

—Realment ho va superar molt de pressa —va reblar Lev.

Gus se’l va mirar fredament.

—I vostè també —va dir.

Greg va veure que el seu pare estava violent. La indirecta de Gus havia fet efecte.

Hi va haver un moment de silenci incòmode, i després Gus va dir:

—Vostè i jo vam lluitar en una guerra, Lev. Jo era en un batalló de metralladores amb el meu amic del col·legi, en Chuck Dixon. En un poblet francès anomenat Château-Thierry va quedar fet miques davant dels meus ulls. —Gus parlava en un to distès, però Greg, sense adonar-se’n, contenia l’alè—. L’única cosa que vull per als meus fills és que mai no hagin de passar pel que vam passar nosaltres. Per això mateix s’han de tallar de soca-rel els grups com ara la Lliga per la Llibertat.

Greg va veure la seva oportunitat:

—A mi també m’interessa la política, senador, i voldria aprendre’n més coses. No em podria pas agafar de pràctiques un estiu? —Va aguantar la respiració.

Gus va fer cara de sorprès però de seguida va respondre:

—Sempre és bo comptar amb un jove intel·ligent disposat a treballar en equip.

Això no era un sí ni un no.

—He tret les millors notes de matemàtiques i sóc capità de l’equip d’hoquei gel —Greg insistia a vendre-li l’article—. Pregunti a en Woody per mi.

—Ja ho faré. —Gus es va girar cap a Lev—. Considerarà la petició del president? És molt important, de debò.

Gairebé semblava que Gus proposés un intercanvi de favors. Hi estaria d’acord, Lev?

Lev va dubtar un moment, i després, apagant el cigarret, va dir:

—Jo diria que tenim el tracte tancat.

Gus es va aixecar.

—Perfecte, doncs —va concloure—. El president estarà content.

«Ho he aconseguit!», va pensar Greg.

Van sortir del club i se’n van anar cap als cotxes.

—Gràcies, pare. T’agraeixo molt el que has fet —va dir Greg mentre abandonaven l’aparcament.

—Has triat bé el moment —va respondre Lev—. M’ha agradat molt veure que ets tan llest.

L’afalac del pare va satisfer Greg. D’alguna manera, era més llest que ell —realment, comprenia millor les ciències i les matemàtiques—, però sospitava que no era tan astut ni tenia tanta picardia.

—Vull que siguis assenyat —va continuar Lev—. No com alguns d’aquests estaquirots que corren per aquí. —Greg no tenia ni idea de qui eren els estaquirots—. Sempre has de passar al davant. Aquesta és la manera d’arribar on vols anar.

Es van dirigir al despatx de Lev, que era en un edifici modern al centre de la ciutat.

—He de donar una lliçó a aquest ximple d’en Dave Rouzrokh —va dir Lev mentre passaven pel vestíbul de marbre.

Ja a l’ascensor, Greg rumiava com s’ho faria Lev, allò.

Peixkov Pictures ocupava l’última planta. Greg va seguir Lev per l’ampli passadís fins a l’oficina exterior, on hi havia dues secretàries joves i atractives.

—Posi’m amb Sol Starr, si us plau —va demanar Lev en passar—. En Solly és el propietari d’un dels estudis més grans de Hollywood —va explicar a Greg, ja assegut al seu escriptori.

Va sonar el telèfon i Lev el va agafar.

—Sol! —va dir—. Com ho tenim, això? —Greg va estar un minut escoltant aquelles brometes masculines abans que Lev passés a la qüestió que li interessava—. T’aviso d’una cosa —va dir—: aquí, a l’estat de Nova York, tenim una cadena infecta de locals de mala mort, els Roseroque Theatres… Ah, això, aquest mateix… Un consell: aquest estiu no hi facis arribar les pel·lícules d’estrena de primera, perquè t’ho podrien quedar a deure. —Greg es va adonar que allí podia clavar un bon cop a Dave: sense les pel·lícules noves que volia veure tothom, el negoci se n’aniria en orris—. No cal que m’estengui més, no t’ho sembla? No, Solly, no m’has d’agrair res, tu hauries fet el mateix per mi… A reveure.

Greg va tornar a quedar impressionat del poder que tenia el seu pare. Podia fer apallissar gent. Podia oferir vuit milions de dòlars dels diners d’un altre. Podia espantar el president. Podia seduir la promesa d’un altre. I també arruïnar un negoci amb una sola trucada.

—Tu espera’t i ja ho veuràs —li va dir Lev—. D’aquí a un mes, Dave Rouzrokh em demanarà que compri, i a meitat del preu que li he ofert avui.





III


—No sé què li passa, a aquest cadell —deia Daisy—. No fa res del que li dic. Em farà parar boja. —La veu li tremolava, tenia una llàgrima a l’ull i exagerava, però només una mica.

Charlie Farquharson va mirar el gos.

—Jo no li veig res d’estrany —va dir—. És un noiet encantador. Com es diu?

—Jack.

—Mmm…

Estaven asseguts en dues cadires d’aquell jardí tan ben cuidat de la casa de Daisy, que feia prop d’una hectàrea. Eva havia saludat Charlie i després, tota discreta, s’havia retirat a escriure una carta als seus pares. Henry, el jardiner, treballava en un parterre de pensaments liles i grocs lluny d’allí. La seva esposa, Ella, els havia portat una gerra de llimonada i uns gots, que havia deixat damunt d’una taula plegable.

El gosset era un terrier Jack Russell menut i ferreny, blanc amb clapes marrons. Semblava intel·ligent i entenia tot el que li deien, però no estava gaire disposat a obeir. Daisy el tenia a la falda i li amanyagava el musell amb gest delicat, d’una manera que esperava que intrigués Charlie.

—No t’agrada el nom?

—Vols dir que no és una mica vist? —Charlie va clavar la mirada en la mà blanca que tocava el nassarró del gos i va canviar de posició, incòmode a la cadira.

Daisy no volia exagerar. Si l’abrandava gaire, Charlie optaria per anar-se’n cap a casa. Precisament per això tenia vint-i-cinc anys i encara era solter: unes quantes noies de Buffalo, entre les quals hi havia Dot Renshaw i Muffie Dixon, havien fracassat a l’hora d’atrapar-lo. Però Daisy era diferent.

—Doncs posa-li el nom tu —va dir.

—Estaria bé un de dues síl·labes, com ara Bonzo, així és més fàcil que ell mateix reconegui el nom.

Daisy no en tenia ni idea, d’això de posar noms als gossos.

—I Rover?

—Massa corrent. Potser millor Rusty.

—Perfecte! —va fer ella—. Serà en Rusty.

El gos se li va esmunyir com aquell qui res de les mans i va saltar a terra. Charlie el va agafar i Daisy es va fixar que tenia unes mans molt grans.

—Has de demostrar a en Rusty que tu n’ets la mestressa —li va explicar Charlie—. Agafa’l bé i no el deixis saltar fins que no l’hi diguis tu. —Li va tornar a posar el gos a la falda.

—És que té molta força! Tinc por de fer-li mal.

Charlie va somriure amb aire condescendent.

—Segur que no li faries mal encara que t’ho proposessis. Agafa’l fort pel collar, girant-lo un pèl si cal, i posa-li l’altra mà, ferma, a l’esquena.

Daisy va seguir les ordres de Charlie. El gos va notar l’augment de la pressió de la mà i es va quedar immòbil com si esperés a veure què passaria després.

—Digues-li que s’assegui i després li prems la part del darrere.

—Seu —va fer ella.

—Ho has de dir més fort i pronunciar les lletres «eu» ben clares. Després prem-li fort el llom, pressionant avall.

—Seu, Rusty! —va dir Daisy i el va empènyer avall. El gos es va asseure.

—Ho veus! —va exclamar Charlie.

—Que llest que ets! —va saltar Daisy, efusiva.

Li va semblar que Charlie estava satisfet.

—Només és qüestió de saber què s’ha de fer —va respondre amb modèstia—. Amb els gossos s’ha de ser enèrgic i rotund. Quasi s’ha de lladrar.

Es va recolzar al seient, ben cofoi. Era força voluminós, omplia la cadira. Això de tocar el tema que dominava l’havia relaxat, justament el que Daisy esperava.

Aquell matí li havia trucat:

—Estic desesperada! —li havia dit—. Tinc un cadell i no sé com posar-m’hi. Em podries donar algun consell?

—Un cadell, de quina raça?

—Un Jack Russell.

—Ostres, els que m’agraden més. Jo en tinc tres!

—Quina casualitat!

Tal com havia previst ella, Charlie es va oferir per anar-hi i ajudar-la a ensinistrar el gos.

«De debò penses que en Charlie fa per a tu?», li havia dit Eva poc convençuda.

«Te’m rifes o què?», havia respost Daisy. «És un dels millors partits de Buffalo!».

—Segur que també saps tractar molt bé els nens petits —va continuar Daisy.

—Ui, això ja no ho sé.

—T’agraden molt els gossos, però ets ferm amb ells. Probablement és una cosa que també funciona amb els nens.

—No en tinc ni idea. —Va canviar de tema—. Et matricularàs a la universitat el setembre?

—Potser aniré a Oakdale. Uns estudis de dos anys per a senyoretes. Fora que…

—Fora que què?

«Fora que em casi», volia dir, però s’ho va repensar:

—No ho sé. Fora que passi alguna cosa.

—Com ara què?

—M’agradaria anar a Anglaterra. El meu pare va anar a Londres i va conèixer el príncep de Gal·les. I tu? Tens algun projecte?

—Sempre s’havia donat per fet que agafaria les regnes del banc del pare, però el banc s’ha esfumat. La mare ha heretat de la seva família una petita suma, que gestiono jo, però, d’altra banda sóc una mica baliga-balaga.

—Trobo que hauries de criar cavalls —va dir ella—. Estic convençuda que ho faries molt bé.

Daisy era una geneta experta i de petita havia guanyat uns quants premis. Ja es veia ella mateixa i Charlie al parc amb dos corsers grisos i dues criatures muntades en ponis que els seguien. La visió va fer que se li encenguessin un pèl les galtes.

—M’encanten els cavalls —va dir Charlie.

—I a mi! Jo en vull criar, de curses. —Daisy no va haver de simular l’entusiasme. Tenia el somni de criar campions. Per a ella, els propietaris de cavalls de curses eren el súmmum de l’elit internacional.

—Els pura sang valen una pila de diners —va dir Charlie amb un deix de tristor.

Daisy en tenia per parar un tren. Si Charlie es casava amb ella, mai més no s’hauria d’amoïnar pels diners. Per descomptat que no ho va dir, però va suposar que Charlie ho pensava, i va deixar que aquella idea que no s’havia traduït en paraules planés en l’aire tanta estona com pogués.

A la fi va parlar ell.

—És veritat que el teu pare va fer apallissar aquells dos dirigents sindicals?

—Quines sortides que tens! —Daisy no sabia si Lev Peixkov havia fet una cosa així, però en realitat no l’hauria pas sorprès.

—Els que van venir de Nova York per fer-se càrrec de la vaga —va insistir Charlie—. Van anar a parar a l’hospital. El Sentinel diu que es van barallar amb els dirigents d’aquí, però tothom pensa que el teu pare en va ser el responsable.

—Jo no parlo mai de política —va respondre ella, tota animada—. Quan vas tenir el primer gos?

Charlie es va sumir una bona estona en el record. Mentrestant, Daisy rumiava quina fitxa podia moure. Ara el tinc aquí, va pensar, i hi està a gust; el que cal és excitar-lo. Però aquelles carícies suggeridores que havia fet al gos l’havien fet sentir incòmoda. El que calia era un contacte físic fortuït.

—Què més he de fer amb en Rusty? —va preguntar en veure que Charlie ja no deia res més.

—Ensenyar-li a anar al teu costat, seguint el teu pas —va respondre ràpidament Charlie.

—I com es fa?

—Tens alguna galeta per a gossos?

—I tant. —Les finestres de la cuina eren obertes i Daisy va alçar la veu perquè la minyona la sentís—. Ella, eh, que em portarà aquella capsa de Milkbones, si us plau?

Charlie va trossejar una galeta i es va posar el gos a la falda. Se’n va posar un tros a la mà, va cloure el puny, va deixar que en Rusty el flairés i després va obrir la mà i li va permetre que es mengés el bocí. En va agafar un altre tros, procurant que el gos veiés que el tenia. Després es va aixecar i va col·locar el gos als seus peus. En Rusty no perdia de vista el puny de Charlie.

—Camina al meu costat! —va cridar Charlie i va fer uns passos endavant.

El gos el va seguir.

—Així m’agrada! —va exclamar Charlie i va donar el tros de galeta a en Rusty.

—Increïble! —va exclamar Daisy.

—Al cap de poc ja no et caldrà galeta: farà el mateix a canvi d’una manyaga. I a la llarga ho farà de manera automàtica.

—Charlie, ets un geni!

Charlie estava cofoi. Daisy es va fixar que tenia uns ulls castanys molt bonics, com els del gos.

—Ara prova-ho tu —va proposar ell.

Daisy va fer el que havia fet Charlie i va tenir el mateix resultat.

—Ho veus? —va dir ell—. Tampoc no és tan difícil.

Daisy es va posar a riure de satisfacció.

—Hauríem de muntar un negoci —va dir—. Farquharson i Peixkov, ensinistradors de gossos.

—Quina idea més bona —va fer ell, i semblava que s’ho creia de debò.

Daisy va pensar que la cosa anava per bon camí.

Es va acostar a la taula i va servir dos gots de llimonada.

Charlie, al seu costat, li va dir:

—Normalment sóc un pèl tímid amb les noies.

«I ara!», va pensar Daisy, però no va dir ni piu.

—És que és tan fàcil de parlar amb tu… —va continuar ell. S’imaginava que havia estat una afortunada casualitat.

Mentre Daisy li passava un got va fer una mena de gest maldestre i el va esquitxar.

—Ai, que pocatraça que sóc! —va exclamar.

—No passa res —va dir ell, però la beguda li havia mullat la jaqueta de fil i els pantalons de cotó blancs. Va agafar un mocador i es va començar a eixugar.

—Espera’t, deixa-m’ho fer a mi —va dir Daisy, i va agafar el mocador d’aquella mà tan grossa.

S’hi va acostar tant com va poder per eixugar-li la solapa. Va quedar immòbil i Daisy va notar el perfum que duia, Jean Naté: un toc de lavanda d’entrada i un fons de mesc. Li va passar el mocador acariciant-li la part del davant de la jaqueta, això que no hi tenia cap esquitx.

—Gairebé ja està —va dir com si li sabés greu haver de deixar-ho tan de pressa.

Després va posar un genoll a terra com si l’estigués adorant. Va començar a eixugar-li les parts molles dels pantalons amb la delicadesa d’una papallona. Mentre li tocava suaument la cuixa va alçar la vista amb aire d’innocència temptadora. Ell la mirava i respirava fondo amb la boca oberta, encisat.





IV


Woody Dewar inspeccionava, impacient, el iot Sprinter, comprovava que els vailets ho haguessin deixat tot com una patena. Era un quetx de regata de quinze metres, llarg i estilitzat com un ganivet. Dave Rouzrokh l’havia deixat a Shipmates, un club d’on era soci Woody, que agafava els fills dels aturats de Buffalo, els portava al llac Erie i els ensenyava els rudiments de la vela. Woody va quedar content de veure que les amarres i les defenses eren al seu lloc, les veles plegades, les drisses recollides i la resta de les cordes perfectament enrotllades.

El seu germà Chuck, de catorze anys, un any més jove que ell, ja era al moll, fent broma amb un parell de vailets negres. Chuck tenia un tarannà despreocupat que li permetia fer-se amb tothom. Woody, que volia dedicar-se a la política com el seu pare, envejava l’encant innat del seu germà.

Tots tres anaven amb pantalons curts i sandàlies i eren la imatge de la força i la vitalitat juvenils. Woody pensava que si hagués portat la càmera li hauria agradat fer-los una foto. Era un bon fotògraf, fins i tot s’havia muntat un quarto fosc a casa per poder revelar i positivar les seves fotos.

Satisfet que li haguessin deixat l’Sprinter tal com l’havien trobat aquell matí, Woody va saltar a l’embarcador. Una dotzena de joves sortien de la drassana, esventats i colrats pel sol, adolorits per l’exercici, i, enriolats, recordaven les errades, les patacades i les bromes del dia.

L’abisme entre els dos germans rics i la colla de pobres havia desaparegut quan havien arribat a l’aigua, on els havia tocat treballar plegats per controlar el iot, però es tornava a obrir en arribar a l’aparcament del Club Nàutic de Buffalo. Hi havia dos vehicles de costat: el Chrysler Airflow del senador Dewar, amb un xofer uniformat al volant, per a Woody i Chuck, i una camioneta descoberta Chevrolet Roadster amb dos bancs de fusta al darrere per a la resta. Woody es va sentir violent en el moment de dir-los adéu mentre el xofer li obria la porta, però els altres semblava que ni se n’adonaven. Li van donar les gràcies.

—Fins dissabte que ve! —li van dir.

Mentre avançaven per Delaware Avenue, Woody va dir:

—Ha estat divertit, però no sé si serveix de gaire.

Chuck va quedar sorprès.

—Per què ho dius?

—Doncs perquè no ajudem pas els seus pares a trobar feina, i això és l’única cosa que compta de debò.

—Potser això ajudarà a trobar-ne als fills d’aquí a uns anys. —Buffalo era una ciutat portuària, en època normal, hi havia milers de llocs de treball en vaixells mercants que navegaven pels grans llacs i pel canal Erie, sense comptar les embarcacions de plaer—. Sempre que el president sigui capaç de tornar a impulsar l’economia.

Chuck va fer un gest d’indiferència.

—Doncs, vinga, a treballar per a Roosevelt.

—Per què no? El pare va treballar per a Woodrow Wilson.

—Jo m’estimo més la vela.

Woody va mirar el rellotge.

—Tenim el temps just per canviar-nos per al ball. —Anaven a una festa al Club de Raqueta. L’emoció li accelerava el cor—. Em fa il·lusió d’estar amb éssers humans de pell suau, que parlin en tons aguts i portin vestits de color de rosa.

—Ai… —va fer Chuck, burleta—. La Joanne Rouzrokh no s’ha vestit de rosa en sa vida.

Woody va quedar desconcertat. Feia setmanes que tot el dia i mitja nit somiava amb Joanne, però com ho podia saber el seu germà?

—Què et fa pensar…?

—Au, va —va fer Chuck, sorneguer—. Quan va arribar a la festa del llac amb faldilla curta de tennis de poc que no et desmaies. Tothom va veure que estaves boig per ella. Sort que la noia em sembla que no se’n va ni adonar.

—Per què dius sort?

—Escolta, nen… Tens quinze anys, i ella, divuit. És violent! La Joanne busca un marit, no un col·legial.

—Ei, gràcies, xaval, no recordava que eres un expert en dones.

Chuck es va posar vermell. Mai no havia tingut cap xicota.

—No cal ser expert per veure el que tens davant dels morros.

Sempre parlaven en aquest to. No hi havia cap malícia, simplement una franquesa salvatge. Eren germans, no calien compliments.

Van arribar a casa, una mansió d’imitació del gòtic construïda per l’avi, el senador Cam Dewar, que ja era mort. Van entrar corrents a dutxar-se i canviar-se de roba.

Woody ja era alt com el seu pare i es va posar un dels vestits que ell havia abandonat, una mica gastat però encara estava bé. A la festa, els més petits anirien amb l’uniforme del col·legi o amb blazer, però els universitaris portarien esmòquing, i Woody estava impacient per semblar més gran. Aquell vespre ballaria amb ella, pensava mentre es posava brillantina als cabells. La podria tenir entre els braços. Amb els palmells notaria l’escalfor d’aquella pell. La miraria als ulls i ella somriuria. Durant el ball, els pits de Joanne li fregarien la jaqueta.

Va baixar i va trobar els seus pares a la sala d’estar: ell es prenia un còctel i ella fumava un cigarret. El pare era alt i prim, i amb aquell esmòquing encreuat semblava un maniquí. La mare era molt bonica, malgrat que només tingués un ull, l’altre el tenia sempre tancat: era una cosa de naixement. Aquell vespre estava esplèndida amb un vestit llarg fins als peus, guipur negre sobre seda vermella, i una torera de vellut negre.

L’última d’arribar va ser l’àvia de Woody. Tenia seixanta-vuit anys, era una dona tranquil·la i elegant, prima com el seu fill, però més menuda. Va mirar de dalt a baix el vestit de la mare.

—Quin goig que fas, Rosa —va dir. Sempre tractava la seva jove amb amabilitat. Amb els altres, en canvi, es mostrava força corrosiva.

Gus li va preparar un còctel sense que ella l’hi demanés. Woody dissimulava la impaciència mentre l’àvia es prenia amb calma la beguda. No se la podia apressar.

Donava per fet que cap esdeveniment social no començava si ella no havia arribat: era la gran dama de la societat de Buffalo, vídua d’un senador i mare d’un altre, matriarca d’una de les famílies més antigues i distingides de la ciutat.

Woody rumiava com era que s’havia enamorat de Joanne. La coneixia gairebé de tota la vida, però sempre s’havia mirat les noies com unes espectadores de les emocionants aventures dels nois, que no li feien fred ni calor, fins que, feia dos o tres anys, tot d’un plegat s’havien convertit en una cosa encara més fascinant que els cotxes i les llanxes. Però fins i tot llavors s’havia interessat per les nenes de la seva edat o un xic més joves. Joanne sempre l’havia tractat com un nen, un nen llest, amb qui es podia parlar de tant en tant, però de cap manera com un possible promès. Però aquell estiu, sense saber per què, de sobte Woody l’havia començat a veure com la noia més atractiva del món. Malauradament, els sentiments d’ella envers ell no havien sofert una transformació semblant.

Encara no.

L’àvia va fer una pregunta al seu germà:

—Com van els estudis, Chuck?

—Fatal, àvia, ho sap perfectament. Sóc el totxo de la família, un retrocés cap als nostres avantpassats ximpanzés.

—Un totxo no faria servir una frase com «els nostres avantpassats ximpanzés», per l’experiència que en tinc. Vols dir que la ganduleria no hi té res a veure?

Rosa hi va ficar cullerada:

—Els professors d’en Chuck diuen que treballa de valent a l’escola, mare.

—I a mi em guanya als escacs —va afegir Gus.

—Doncs quin problema hi ha? —insistia l’àvia—. Si això continua així, no podrà anar a Harvard.

—Llegeixo molt a poc a poc, és això —va dir Chuck.

—Curiós —va fer ella—. El meu sogre, el teu besavi per part de pare, va ser el banquer que va triomfar més de la seva generació, i això que amb prou feines sabia llegir i escriure.

—Això no ho sabia —va dir Chuck.

—És cert —va respondre l’àvia—. Però no ho facis servir d’excusa. Posa-hi més afany.

Gus va mirar el rellotge.

—Si estàs a punt, mare, podríem començar a passar.

Van pujar al cotxe i se’n van anar cap al club. El pare havia reservat una taula per sopar i hi havia convidat els Renshaw i els seus fills, Dot i George. Woody va fer una ullada per allí, però no veure-hi Joanne el va decebre. Va observar la disposició de les taules, que s’exhibia en un faristol al vestíbul, i va quedar desmoralitzat de veure que no hi havia taula per als Rouzrokh. No hi anirien? Això li espatllava la vetllada.

Els esdeveniments a Alemanya van ser el tema de la conversa a taula, davant del llamàntol i la carn. Philip Renshaw considerava que Hitler feia una bona feina.

—Segons el Sentinel d’avui, han empresonat un sacerdot catòlic per criticar els nazis —va dir el pare de Woody.

—Vostè és catòlic? —va preguntar el senyor Renshaw, sorprès.

—No, episcopalià.

—No és qüestió de religió, Philip —va fer Rosa, rotunda—. Es tracta de llibertat. —La mare de Woody, de jove, havia estat anarquista i en el fons encara era llibertària.

Hi havia gent que se saltava el sopar i hi anava a l’hora del ball, i d’altres, els troneres, anaven arribant, mentre servien les postres als Dewar. Woody mantenia els ulls ben oberts per si veia Joanne. A la sala del costat, una orquestra havia començat a tocar «The Continental», un èxit de l’any anterior.

No hauria sabut dir què tenia Joanne que l’havia captivat tant. La majoria no hauria opinat que era una bellesa, però sí que hi havia alguna cosa sorprenent en aquella noia. Tenia l’aire d’una reina asteca: els pòmuls prominents, el mateix nas aguilenc del seu pare, Dave, la cabellera fosca i espessa, i la pell d’un to olivaci, sens dubte per l’ascendent persa. Transmetia una força inquietant que feia que Woody desitgés conèixer-la més bé, de tenir-la a prop, relaxada, i sentir el seu suau murmuri sobre qualsevol cosa. Li feia la impressió que aquella presència formidable s’havia de traduir en una capacitat de viure una passió profunda. «Tampoc no es tracta de presumir d’expert en dones», va pensar tot d’una.

—Busques algú, Woody? —li va preguntar l’àvia, que no es perdia res.

Chuck va riure per sota el nas, sabent de què anava.

—Rumiava qui vindria al ball —va respondre Woody com aquell qui res, però no va poder evitar d’enrojolar-se.

Encara no l’havia localitzada quan la seva mare es va aixecar i tots van deixar la taula. Desconsolat, es va passejar per la sala de ball al compàs de «Montglow», de Benny Goodman, i vet aquí que Joanne era allí: devia haver arribat en un moment que ell no mirava. Es va animar a l’acte.

Aquella nit portava un vestit de seda gris platejat, radicalment senzill amb un generós escot en punxa que li ressaltava la figura. Amb la faldilleta de tennis que li deixava al descobert aquelles cames llargues i morenes li havia semblat sensacional, però el vestit que duia ara encara era més incitant. Lliscava per la sala, gràcil i segura de si mateixa; a en Woody li va quedar la gola ben seca de tant mirar-se-la.

S’hi va acostar, però la sala s’havia anat omplint i de cop va comprovar que, per a mortificació seva, s’havia convertit en un jovenet terriblement popular: tothom volia parlar amb ell. Mentre avançava entre la gent va quedar sorprès de veure aquell sense suc ni bruc de Charlie Farquharson ballant amb la riallera Daisy Peixkov. No recordava haver vist mai que Charlie ballés amb ningú i no parlem ja de fer-ho amb una nina com Daisy. Com se les havia empescat per fer-lo sortir de l’ou?

Quan va arribar on era Joanne es va trobar a l’extrem de la sala més allunyat de l’orquestra i va tenir la decepció de veure-la embrancada en una conversa amb un grup de nois quatre o cinc anys més grans que ell. Sort que Woody era més alt que la majoria i la diferència d’edat no cridava tant l’atenció. Duien a la mà gots de Coca-Cola, però a Woody li va arribar l’olor del whisky: algun n’havia de portar una ampolla a la butxaca.

En acostar-s’hi, va sentir que Victor Dixon parlava.

—Ningú no està a favor dels linxaments —deia—, però s’han de comprendre els problemes que tenen al Sud.

Woody sabia que el senador Wagner havia proposat una llei per castigar els xèrifs que permetien els linxaments i que el president Roosevelt s’havia negat a donar-li suport.

Joanne estava indignada.

—Com pots dir una cosa així, Victor? Un linxament és un assassinat! No hem d’entendre els problemes que tenen, hem d’impedir que matin gent!

A Woody el va alegrar comprovar que Joanne compartia els seus valors polítics. És clar que, lamentablement, no era el millor moment per demanar-li per ballar.

—És que no ho entens, Joanne, bonica —insistia Victor—. Aquests negres del Sud de fet no estan civilitzats.

«Potser sóc jove i no tinc experiència», pensava Woody, «però jo mai de la vida no hauria comès l’error de parlar a la Joanne amb aquesta condescendència».

—Els incivilitzats són els qui els linxen! —va exclamar ella.

Woody va decidir que havia arribat el moment d’entrar a la discussió.

—La Joanne té raó —va dir. Va abaixar el to per semblar més gran—. Hi va haver un linxament al poble de dos dels nostres criats, en Joe i la Betty, que ens han cuidat, a mi i el meu germà, d’ençà que érem molt petits. Al cosí de la Betty el van despullar i el van cremar amb un bufador mentre la gent s’ho mirava. Després el van penjar. —Victor va clavar una mala mirada, carregada de ressentiment, contra el marrec que distreia l’atenció de Joanne. Els altres, però, se’l van escoltar amb interès, horroritzats—. Tant se val el delicte que hagués comès —va continuar Woody—. Els blancs que li van fer això són uns salvatges.

—Oi que el teu estimat president Roosevelt no va donar suport a la llei antilinxament?

—No, i això va ser molt decebedor —va dir Woody—. I sé per què va adoptar aquesta decisió: tenia por que els membres del Congrés del Sud prenguessin represàlies i sabotegessin el New Deal. A mi, de tota manera, m’hauria agradat que els hagués engegat a dida.

—I què en saps tu?, si ets una criatura —va respondre Victor. Es va treure una petaca de la butxaca de la jaqueta i es va servir.

—Les idees polítiques d’en Woody són més madures que les teves —va dir Joanne.

Woody es va posar ben vermell.

—La política és part del negoci de la família —va dir.

De cop, el va molestar una estirada al colze. Era massa educat per no fer-ne cas, de manera que es va girar i va veure Charlie Farquharson, suat dels esforços que havia fet a la pista.

—Podem parlar un moment? —li va dir Charlie.

Woody va reprimir la temptació de dir-li que toqués el dos. Charlie era un noi amable, que no feia cap mal a ningú. Per força s’havia de sentir llàstima d’un home amb una mare com la seva.

—Què hi ha Charlie? —va preguntar amb tota la bona cara que hi va poder posar.

—Una cosa sobre la Daisy.

—T’he vist que hi ballaves.

—Oi que en sap?

—I tant que en sap! —va dir Woody amb amabilitat tot i que no s’hi havia fixat.

—És que tot ho fa bé.

—Escolta, Charlie —va fer Woody mirant de no posar-hi un to incrèdul—, que festegeu, tu i la Daisy?

A l’altre li va fer vergonya aquella pregunta.

—Hem anat un parell de vegades a muntar a cavall al parc i coses d’aquestes.

—O sigui que festegeu. —Woody estava sorprès. Li semblava una parella inversemblant. Trobava que Charlie era un talòs, i Daisy, una nineta molt encantadora.

—No és com les altres noies —va afegir Charlie—. És tan fàcil de parlar-hi! I li encanten els gossos i els cavalls. Però la gent es pensa que el seu pare és un gàngster.

—Jo crec que ho és, un gàngster, Charlie. A l’època de la llei seca tothom li comprava alcohol.

—Això és el que diu la meva mare.

—Així que a la teva mare no li agrada la Daisy. —A Woody no li estranyava.

—Sí que li agrada la Daisy. El que no accepta és la família de la Daisy.

A Woody li va passar pel cap una idea encara més sorprenent.

—Has pensat de casar-t’hi?

—Ostres, sí —va fer Charlie—. I em sembla que si l’hi demano dirà que sí.

Vaja, va pensar Woody, en Charlie tenia classe i no tenia diners i a la Daisy li passava el contrari, de manera que es podien complementar.

—De més verdes en maduren —va dir. Això tenia un punt fascinant, però ell es volia concentrar en la seva vida romàntica. Va donar un cop d’ull per comprovar que Joanne encara hi era—. I per què m’ho expliques, això? —va preguntar a Charlie. Tampoc no eren tan amics com això.

—La meva mare potser canviaria de parer si admetien la senyora Peixkov a la Societat de Dames de Buffalo.

Woody no s’esperava aquella sortida.

—Ui, el club més esnob de la ciutat!

—Exactament. Si l’Olga Peixkov en fos sòcia, la mare no hi podria posar cap entrebanc.

Woody no sabia si allò podia funcionar, però el que es veia clar era la fervent tendresa dels sentiments de Charlie.

—Potser tens raó —va reconèixer Charlie.

—En podries parlar amb la teva àvia?

—Para el carro, nen! L’àvia Dewar és una fera. No li demanaria un favor ni per a mi, imagina’t per a tu.

—Escolta’m un moment, Woody. Tu saps que ella és la que talla el bacallà en aquesta camarilla. Si ella vol que algú hi entri, hi entra; si no, no hi té res a fer.

Era veritat. La societat tenia una presidenta, una secretària i una tresorera, però Ursula Dewar portava el club com si fos seu. De tota manera, a Woody no li feia cap gràcia demanar-li res. S’hi jugava un bon rebuf.

—No ho sé —va respondre en to de disculpa.

—Va, Woody, si us plau. Tu no ho entens. —Charlie va abaixar el to—. No saps què és estimar tant algú.

«Sí que ho sé», va pensar Woody; i això el va fer canviar de parer. «Si en Charlie se sent tan malament com jo, com l’hi puc negar? Tant de bo algú pogués fer el mateix per mi si això hagués de significar tenir més possibilitats amb la Joanne».

—Va bé, Charlie —va dir—. Ja hi parlaré.

—Gràcies! Ei… Oi que avui és aquí? No ho podries fer aquesta nit?

—Ostres, no. Tinc altres coses al cap.

—Sí, és clar… Doncs, quan?

Woody va arronsar les espatlles.

—T’ho faré demà.

—Això és un col·lega!

—No m’ho agraeixis encara. Potser dirà que no.

Woody es va girar per parlar amb Joanne; ja no hi era.

Va començar a buscar-la, però ell mateix es va aturar. No havia de tenir un aire desesperat. Un home necessitat no resultava atractiu, això ja ho sabia.

Va ballar com un bon noi amb unes quantes noies: Dot Renshaw, Daisy Peixkov i Eva, l’amiga alemanya de Daisy. Va agafar una Coca-Cola i se’n va anar a fora, alguns havien sortit a fumar. George Renshaw li va posar un xic de whisky al refresc, cosa que en va millorar el gust, però ell no es volia pas torrar. Ho havia fet un cop i no li havia agradat.

Joanne voldria un home que tingués els mateixos interessos intel·lectuals que ella, creia Woody, i això descartava Victor Dixon. Havia sentit que Joanne citava Karl Marx i Sigmund Freud. A la biblioteca pública havia llegit el Manifest comunista, però li havia semblat política ampul·losa. S’havia divertit més amb els Estudis sobre la histèria de Freud, que era una mena d’història de detectius sobre les malalties mentals. Buscava la manera de fer saber a Joanne, com aquell qui res, que havia llegit els llibres.

Estava decidit a ballar-hi un ball com a mínim; va deixar passar una estona i es va dedicar a buscar-la. No era ni a la pista ni al bar. Havia perdut l’oportunitat? En l’intent de no mostrar-se desesperat, potser havia pecat de passiu? No podia suportar la idea que s’acabés el ball sense ni tan sols haver-li tocat l’espatlla.

Se’n va tornar a fora. Ja era fosc però la va veure de seguida. S’apartava de Greg Peixkov, amb un aire una mica acalorat, com si s’hi hagués estat discutint.

—Em sembla que ets l’únic de tots els d’aquí que no és un conservador reconsagrat —va dir a Woody. Semblava que anava una mica beguda.

Woody va somriure.

—Gràcies pel compliment…

—N’estàs al cas, de la manifestació de demà? —li va preguntar ella bruscament.

Sí que ho estava. Els vaguistes de la Buffalo Metal Works havien organitzat un acte de protesta contra la pallissa als sindicalistes de Nova York. Woody va pensar que aquest devia haver estat el motiu de la discussió amb Greg: el seu pare era l’amo de la fàbrica.

—Tenia intenció d’anar-hi —va dir—. Potser hi faré alguna foto.

—Que bé! —va respondre ella, i li va fer un petó.

Woody va quedar tan sorprès que de poc no pogué ni respondre al gest. Es va quedar un segon plantat, passiu, mentre Joanne premia la boca contra la seva, i va notar el gust del whisky en els seus llavis.

Després va recuperar la calma, la va abraçar, estrenyent fort el cos d’ella contra el seu i notant aquella delícia de pits i cuixes tan a prop. En part tenia por que Joanne s’ofengués, l’apartés i, enrabiada, l’acusés de faltar-li al respecte; però un instint més profund li deia que avançava sense risc.

No tenia gaire experiència en això de besar noies —en realitat, mai no havia besat cap dona adulta de divuit anys—, però li havia agradat tant el contacte amb aquella boca suau que va començar a moure els llavis contra els d’ella en unes lleus mossegadetes que li proporcionaven un plaer exquisit i va tenir la recompensa de sentir que la noia gemegava plàcidament.

Era més o menys conscient que si compareixia per allí algun dels més grans es podia produir una escena violenta, però estava massa exaltat per preocupar-se’n.

La boca de Joanne es va obrir i li va notar la llengua. Allò era nou per a ell: les poques noies a qui havia besat no ho havien pas fet, això. Va pensar, però, que ella devia saber el que es feia, i en definitiva, li agradava prou. Amb la seva llengua va imitar els moviments de la d’ella. Allò era curiosament íntim i tan excitant… Devia ser el que tocava, perquè va tornar a notar que ella gemegava.

Va recórrer al valor i li va posar la mà dreta damunt del pit esquerre. Sota la seda del vestit, li va semblar meravellosament suau i molsut. Mentre l’hi acariciava va notar una petita protuberància i va pensar, emocionat pel descobriment, que allò havia de ser el mugró. El va fregar amb el polze.

Joanne el va apartar tot d’una.

—Déu del cel! —va exclamar—. Què faig?

—Em beses —va respondre Woody, feliç. Va recolzar les mans en aquells malucs arrodonits. A través de la seda notava l’escalfor de la pell d’ella—. Continuem.

Joanne li va apartar les mans.

—Em dec haver trastocat. Som al Club de Raqueta, per l’amor de Déu!

Woody s’adonava que s’havia trencat l’encanteri i, per desgràcia, també els petons. Va donar un cop d’ull al voltant.

—No pateixis —va dir—. Ningú no ens ha vist. —Li agradava aquell punt de conspiració.

—Val més que me’n vagi cap a casa abans no faci una bestiesa més grossa.

Ell va intentar no sentir-se ofès.

—T’acompanyo al cotxe?

—Ets boig o què? Si tornem cap allà junts tothom sospitarà el que ha passat, i més veient aquesta rialleta de babau que t’ha quedat a la cara.

Woody va mirar d’esborrar el somriure.

—Doncs, per què no hi entres tu i jo m’espero aquí un moment?

—Bona idea. —Joanne se’n va anar.

—Fins demà —va cridar ell.

La noia no es va girar.





V


Ursula Dewar tenia les seves pròpies dependències a l’antiga mansió victoriana de Delaware Avenue. Disposava d’un dormitori, una cambra de bany i un vestidor, que després de la mort del seu marit havia convertit en un salonet. La major part del temps, però, tenia tota la casa per a ella sola: Gus i Rosa passaven moltes temporades a Washington, i Woody i Chuck eren en un internat. Això sí, quan tornaven a casa, Ursula es passava quasi tot el dia a les seves estances.

El diumenge al matí, Woody hi va anar a parlar. Encara era als núvols després del petó de Joanne, i això que s’havia passat mitja nit mirant de comprendre’n el significat. Podia ser qualsevol cosa, des d’amor autèntic fins a borratxera total. Però ell no se la podia treure del cap i tenia moltes ganes de tornar-la a veure.

Va entrar a l’habitació de la seva àvia darrere la minyona, Betty, que li portava la safata de l’esmorzar. Li havia agradat que Joanne s’hagués exaltat quan va saber com havien tractat la família de Betty al Sud. En política, li feia la sensació que se sobrevaloraven els arguments imparcials. Trobava que la gent s’havia d’enfadar davant la crueltat i la injustícia.

L’àvia ja estava asseguda al llit, amb un xal de ganxet damunt la camisa de dormir de seda de color cru.

—Bon dia, Woodrow! —va fer ella, sorpresa.

—Venia a prendre un cafè amb vostè, àvia, si no li fa res. —Ja havia demanat a Betty que hi portés dues tasses.

—Quin honor —va respondre Ursula.

Betty era una dona d’uns cinquanta anys, tenia els cabells grisos i una figura que hi havia gent que considerava acollidora. Va deixar la safata al davant d’Ursula i Woody va servir el cafè a les tasses de porcellana de Meissen.

Woody s’havia rumiat una mica què li havia de dir i havia posat els raonaments en ordre. S’havia acabat la llei seca i en aquells moments Lev Peixkov era un empresari legal, argumentaria. A més, no hi havia dret a castigar Daisy perquè el seu pare hagués delinquit, sobretot tenint en compte que la major part de les famílies respectables de Buffalo li havien comprat alcohol il·legal.

—Coneix en Charlie Farquharson? —va començar.

—Sí.

I tant que sí. Coneixia totes les famílies que sortien al Blue Book de Buffalo.

—Vols un trosset d’aquesta torrada? —li va preguntar ella.

—No, gràcies, ja he esmorzat.

—Els nois de la teva edat sempre tenen un budell buit. —Se’l va mirar, perspicaç—. Fora que estiguin enamorats.

Aquell matí estava en forma.

—En Charlie està sota la fèrula de la seva mare —va dir Woody.

—També hi va tenir el marit —va respondre Ursula, tota seca—. Aquell home només se’n va alliberar amb la mort. —Va prendre un glop de cafè i es va començar a menjar l’aranja amb una forquilla.

—Ahir al vespre em va venir a trobar en Charlie i em va preguntar si li podia demanar un favor.

Ella va alçar una cella, però no va dir res.

—Volia que convidés la senyora Peixkov a la Societat de Dames de Buffalo.

Ursula va deixar la forquilla i es va sentir el dring de la plata damunt la porcellana fina.

—Em pots posar una mica més de cafè, si us plau, Woody? —va dir Ursula, com si volgués dissimular la incomoditat.

Ell va fer el que li deia, de moment sense obrir la boca. No recordava que l’hagués vist mai tan desconcertada.

Va prendre un glop de cafè i va dir:

—I per què, Déu del cel, pot voler en Charles Farquharson, o qui sigui, tant se val, que l’Olga Peixkov en sigui sòcia?

—Es vol casar amb la Daisy.

—Ah, sí?

—I té por que la seva mare s’hi oposi.

—En això no va pas mal encaminat.

—Però considera que la podria convèncer…

—Si jo permeto que l’Olga entri a la societat.

—Llavors tothom podria oblidar que el seu pare era un gàngster.

—Un gàngster?

—Doncs, com a mínim un contrabandista.

—Ah! —va fer Ursula en to displicent—. No, no és això.

—No? —Llavors qui es va sorprendre va ser Woody—. Doncs, què és?

Ursula va quedar pensativa. Va mantenir el silenci tanta estona, que Woody es va preguntar si s’havia descuidat que era allí.

—El teu pare havia estat enamorat de l’Olga Peixkov —va dir Ursula a la fi.

—Òndia!

—No siguis vulgar.

—Perdó, àvia, és que m’ha sorprès.

—S’havien promès i tot.

—Promès? —va preguntar ell, parat. Va rumiar un moment i després va afegir—: Suposo que sóc l’única persona de Buffalo que no n’està al corrent.

Ella li va dirigir un somriure.

—Hi ha una barreja especial de seny i d’innocència que només es troba en els adolescents. Ho recordo tan bé en el teu pare…, i ara ho veig en tu. Doncs sí, a Buffalo tothom ho sap, encara que els de la teva generació pensin que aquesta és una història antiga i avorrida.

—I què va passar, doncs? —va preguntar Woody—. Vull dir, qui ho va voler deixar córrer?

—Ella, quan va quedar embarassada.

Woody va quedar bocabadat.

—Del pare?

—No, del seu xofer, d’en Lev Peixkov.

—Era el xofer? —Woody anava de sorpresa en sorpresa, però callava, intentant assimilar-ho tot—. Valga’m Déu, el pare s’havia de sentir tan ximple…

—El teu pare no ho ha estat mai, de ximple —va rebatre Ursula tot d’una—. L’única ximpleria que va fer a la vida va ser proposar matrimoni a l’Olga.

Woody va recordar la seva missió.

—Bé, àvia, d’això fa un temps horrorós.

—Horrorós no és l’adjectiu adequat. Però vas més bé de criteri que no de gramàtica. Realment fa molt de temps.

Això li va obrir una esperança.

—O sigui que ho farà?

—Com et sembla que s’ho prendria el teu pare?

Woody s’ho va rumiar una estona. No podia pas mirar d’ensarronar l’àvia Ursula, se n’adonaria.

—Li importaria? Suposo que se sentiria violent de tenir l’Olga a prop com a recordatori d’un episodi humiliant de la seva joventut.

—No vas pas errat.

—D’altra banda, però, està molt compromès amb l’ideal de comportar-se d’una manera justa amb la gent que l’envolta. No suporta la injustícia. No voldria pas castigar la Daisy per una cosa que va fer la seva mare. I encara menys fer-ho pagar a en Charlie. El pare té un gran cor.

—Més gran que el meu, vols dir —va respondre Ursula.

—No volia pas dir això, àvia. Ara, estic segur que si vostè l’hi preguntava, no veuria amb mals ulls que l’Olga entrés a la societat.

Ursula va fer un gest d’assentiment.

—D’acord. Però estava rumiant si t’has aturat a pensar a qui se li ha acudit en realitat de fer aquesta petició.

Woody va veure cap on volia anar ella.

—Ah, vol dir que ha estat la Daisy qui ha donat la idea a en Charlie? No em sorprendria gens. Però vol dir que això compta gaire pel que fa a l’encert o l’error de la situació?

—Suposo que no.

—Per tant, ho farà?

—Estic contenta de tenir un nét que té un bon cor, encara que sospito que l’està manipulant una noia intel·ligent i ambiciosa.

Woody va somriure.

—Això és un sí, àvia?

—No et puc garantir res. Ho proposaré a la comissió.

Tothom veia els suggeriments d’Ursula com si fossin manaments reials, però Woody no ho va dir.

—Moltes gràcies. Quina gran deferència!

—I ara fes-me un petó i prepara’t per anar a l’església.

Woody va sortir corrents.

Li va costar ben poc de treure’s del cap Charlie i Daisy. Assegut a la catedral de Saint Paul, a Shelton Square, no feia cap cas del sermó —sobre Noè i el diluvi— i tota l’estona pensava en Joanne Rouzrokh. Els seus pares eren a l’església, però ella no. De veritat aniria a la manifestació? Si ho feia, li demanaria per sortir un dia. Però ho acceptaria?

Pensava que era massa llesta per amoïnar-se per la diferència d’edat. Ja havia de saber que tenia més coses en comú amb Woody que amb estúpids com Victor Dixon. I aquell petó! Encara notava el pessigolleig. El que havia fet amb la llengua…, ho feien les altres noies? Volia tornar-ho a provar tan aviat com pogués.

I, anticipant-se, si li deia que sí de sortir, què passaria el setembre? Ella se n’aniria al Vassar College, a la ciutat de Poughkeepsie, Woody ja ho sabia. Ell se’n tornaria al col·legi i no la veuria fins Nadal. Vassar era exclusivament per a noies, però a Poughkeepsie bé hi devia haver homes. Sortiria amb algú altre? Ja es començava a sentir gelós.

En sortir de l’església va dir als seus pares que no seria a casa per dinar, que se n’anava a la manifestació.

—Ben fet —va fer la seva mare. Ella, de jove, havia estat directora del Buffalo Anarchist. Es va tombar cap al seu marit i li va dir—: Tu també hi hauries d’anar, Gus.

—El sindicat ha presentat càrrecs —va dir el pare—. No puc prejutjar el resultat d’un procés judicial.

Rosa es va tornar a dirigir a Woody:

—Vés amb compte que no et clavin una pallissa els goril·les d’en Lev Peixkov.

Woody va agafar la càmera del portaequipatges del cotxe del seu pare. Era una Leica III, tan petita que la podia dur penjada al coll amb una corretja i, tot i així, la velocitat d’obturació era cinc-centes vegades inferior a un segon.

Va tirar endavant unes quantes cantonades fins a arribar a Niagara Square, on havia de començar la protesta. Lev Peixkov havia intentat convèncer les autoritats municipals perquè prohibissin la manifestació basant-se en el fet que provocaria violència, però el sindicat havia insistit que seria pacífica. Semblava que aquest havia guanyat: a fora de l’ajuntament ja hi havia uns quants centenars de persones congregades. Molts dels reunits portaven estendards amb uns brodats preciosos, banderes roges i pancartes que deien: «Fora els pinxos del patró». Woody hi va buscar Joanne, però no la va veure.

Feia bon temps, un sol preciós, i Woody va fer unes quantes fotografies: treballadors amb vestit de diumenge i barret; un cotxe adornat amb pancartes; un policia jove que es menjava les ungles. Passava el temps i encara no hi havia rastre de Joanne, va començar a pensar que no hi compareixeria. Se li va acudir que potser s’havia despertat amb mal de cap.

La manifestació havia de començar a les dotze. A la fi, es va engegar minuts abans de la una. Woody es va fixar que en tot el recorregut destacava l’abundant presència policial. Ell era gairebé a la meitat de la desfilada.

Mentre agafaven per la part sud de Washington Street, camí del centre industrial de la ciutat, va veure que Joanne s’afegia a la marxa uns metres més endavant d’on era ell, i el cor li va fer un salt. Portava uns pantalons fets a mida que l’afavorien molt. Es va afanyar a atrapar-la.

—Bona tarda! —va exclamar tot feliç.

—Renoi, sí que estàs content —va respondre ella.

Això era quedant-se curt. En realitat delirava de felicitat.

—Tens ressaca?

—No sé si és això o que he agafat la pesta. Tu què diries?

—Si t’ha sortit una granissada, és la pesta. Tens alguna clapa? —Woody no sabia ni el que es deia—. No sóc metge, però et faria un reconeixement amb molt de gust.

—Ei, prou incontinència! Ja sé que fa gràcia, però no estic d’humor.

Woody va mirar de tranquil·litzar-se.

—T’hem trobat a faltar a l’església —va dir—. El sermó era sobre Noè.

Per a consternació d’ell, Joanne va esclafir a riure.

—Ai, Woody —va fer—. M’agrades tant quan tens aquestes sortides… Però avui no em facis riure, si us plau.

A ell li va semblar que el comentari podia ser favorable, però no n’estava segur, ni de bon tros.

Va veure una botiga de queviures oberta en un carrer lateral.

—Et cal líquid —va observar—. De seguida torno. —Va fer una correguda fins a la botiga, va comprar dues ampolles de Coca-Cola gelades, tretes de la nevera, les va fer obrir al dependent i va tornar a la manifestació. Quan va passar l’ampolla a Joanne, la noia va fer:

—Noi, ets un salvavides. —Es va acostar l’ampolla als llavis i va fer una bona tirada del refresc.

Woody tenia la impressió d’haver passat al davant, almenys de moment.

La manifestació era alegre, malgrat el nefast incident pel qual protestaven. Hi havia un grup d’homes grans que cantaven himnes polítics i cançons tradicionals. Fins i tot hi participaven famílies amb criatures. I al cel, no s’hi veia ni un sol núvol.

—Has llegit els Estudis sobre la histèria? —li va preguntar Woody mentre caminaven.

—No n’he sentit a parlar mai.

—Ah! És de Sigmund Freud. Em pensava que n’eres admiradora.

—M’interessen les seves idees. No he llegit mai cap llibre seu.

—Doncs ho hauries de fer. Estudis sobre la histèria és fantàstic.

Ella se’l va mirar, encuriosida.

—Com és que has llegit un llibre com aquest? No us deuen pas ensenyar psicologia en aquesta escola tan cara i antiquada on vas?

—No ho sé, noia. Suposo que vaig sentir a parlar de la psicoanàlisi i em va semblar una cosa realment extraordinària. I, efectivament, ho és.

—En quin sentit?

A Woody li feia la sensació que li estava fent un examen per veure si de debò havia entès el llibre o només es feia l’interessant.

—En molts, per exemple, en la idea que una acció forassenyada, com ara la de vessar tinta d’una manera obsessiva sobre unes tovalles, pot tenir una lògica amagada.

Ella va assentir.

—Sí —va dir—. Això mateix.

Woody va veure instintivament que ella no sabia de què li parlava. Li havia passat al davant en coneixements sobre Freud, però li feia vergonya admetre-ho.

—Què és el que t’agrada més fer? —va preguntar Woody—. Anar al teatre? Escoltar música clàssica? M’imagino que anar a veure una pel·lícula no és res de l’altre món per a algú amb un pare propietari d’un centenar de cinemes.

—Per què m’ho preguntes?

—Doncs… —Va decidir ser sincer—. Et volia demanar per sortir i te’n volia convèncer proposant-te alguna cosa que t’agradi molt fer. O sigui que m’ho dius i ho fem.

Ella li va somriure, però no pas amb el gest que esperava Woody. El gest que li va dedicar era amistós però comprensiu, li va deixar clar que no sentiria precisament bones notícies.

—Ja m’agradaria, Woody, però tens quinze anys.

—Tal com vas dir ahir al vespre, sóc més adult que en Victor Dixon.

—Amb ell tampoc no hi sortiria.

A Woody li va semblar que se li encongia el cor. La veu li va sortir enrogallada.

—Em rebutges?

—Sí, amb tota la fermesa. No hi vull sortir, amb un noi que tingui tres anys menys que jo.

—T’ho puc tornar a preguntar d’aquí a tres anys? Llavors tindrem la mateixa edat.

Ella es va posar a riure.

—Au, vinga, prou d’aquestes sortides enginyoses, que tinc mal de cap.

Woody va decidir no dissimular que estava dolgut. Què hi podia perdre?

—I aquell petó, què va significar? —va preguntar, aclaparat per l’angoixa.

—Res.

Ell va moure el cap, abatut.

—Doncs per a mi sí. Va ser el millor petó que m’han fet mai.

—Ai, Senyor, ja sabia que m’equivocava. Escolta, va ser una cosa per divertir-se. Sí, em va agradar, pots estar-ne ben cofoi, hi tens tot el dret, ets un nen encantador, llest com una fura, però un petó no és una declaració d’amor, Woody, per molt agradable que sigui.

Eren quasi al capdavant de la manifestació i Woody va veure que s’acostaven a la destinació: l’alta tanca que envoltava la Buffalo Metal Works. El portal era tancat i estava custodiat per més d’una dotzena d’homes del servei de seguretat de la fàbrica amb aspecte de goril·les i camises blau cel semblants a les de l’uniforme de la policia.

—I havia begut —va afegir Joanne.

—I jo també —va respondre ell.

Havia estat un pèssim intent de salvar la dignitat, però Joanne va fer veure que se’l creia.

—Així que tots dos vam fer una cosa una mica insensata i valdrà més que ho oblidem —va concloure.

—Sí —va accedir Woody, apartant la mirada.

Ja havien arribat a la fàbrica. Els del davant es van aturar a tocar del portal i un home va començar a fer un discurs amb un megàfon. De més a prop, Woody va veure que qui parlava era un dels responsables del sindicat de la ciutat, Brian Hall. El seu pare el coneixia i li tenia simpatia: en algun moment del fosc passat havien treballat plegats per resoldre un vaga.

La part del darrere de la manifestació va anar avançant i la gent es va anar aglomerant i ocupant tota l’amplada del carrer. El servei de seguretat de la fàbrica controlava el portal, que continuava tancat. Woody es va adonar que aquella gent duia porres com les de la policia. Un d’ells cridava: «Aparteu-vos del portal! Això és una propietat privada!». Woody va alçar la càmera i va fer una foto.

Els del davant rebien les empentes dels que els seguien. Woody va agafar Joanne pel braç i va intentar allunyar-la del focus de tensió. Tanmateix, era difícil: la multitud s’havia atapeït i ningú no se’n volia apartar. Woody es va trobar a tocar del portal i dels guàrdies amb les porres.

—Aquesta no és pas la millor posició —va dir a Joanne.

Però ella estava vermella d’excitació.

—Aquests malparits no ens poden fer recular! —va exclamar.

—Tens tota la punyetera raó! —va cridar un home que tenia al costat.

La multitud encara era a uns deu metres del portal, però els guàrdies van començar a empènyer els manifestants sense cap necessitat. Woody va fer una altra foto.

Brian Hall havia estat cridant pel megàfon, parlant dels pinxos del patró i assenyalant amb el dit el servei de seguretat de la fàbrica. En aquells moments, però, va canviar el to per demanar calma.

—Aparteu-vos de la tanca, si us plau, companys —va dir—. Retrocediu, res de provocacions.

Woody va veure que un dels guàrdies empenyia una dona i la feia trontollar. No va caure, però va deixar anar un crit i l’home que anava amb ella es va encarar amb el guàrdia:

—Ep, mestre, tranquil, eh?

—Quina en porteu de cap? —va fer el guàrdia, desafiador.

—El que heu de fer és no empènyer! —va exclamar la dona.

—Enrere, enrere! —va cridar el guàrdia. Va brandar la porra. La dona va deixar anar un xisclet.

Mentre la porra baixava, Woody va fer una foto.

—El cabronàs ha pegat aquella dona! —va exclamar Joanne, fent-se endavant.

La major part dels congregats va començar a recular, mirant d’apartar-se de la fàbrica. Però llavors els guàrdies se’ls van llançar al damunt, amb empentes, coces i atacant a tort i a dret amb les porres.

Brian Hall va alçar la veu:

—No cal violència! Guàrdies de la fàbrica, enrere! No feu servir les porres!

De sobte, un guàrdia li va arrencar el megàfon de les mans.

Alguns dels joves s’hi van tornar. Entre la multitud van sorgir mitja dotzena de policies de debò. No van moure un dit per frenar els guàrdies de seguretat de la fàbrica però van començar a detenir els qui contraatacaven.

El guàrdia que havia començat l’enfrontament va caure a terra i dos manifestants van començar a clavar-li cops de peu.

Woody ho va fotografiar.

Joanne cridava, enfurismada. Es va abalançar contra un guàrdia i li va esgarrapar la cara. Ell va estirar el braç per empènyer-la enrere. Accidentalment o com fos, la base de la mà d’aquell home va topar amb contundència contra el nas de Joanne, que va caure a terra i el nas li va començar a rajar. El guàrdia va alçar la porra. Woody va agafar la noia per la cintura i la va apartar. La porra no la va tocar.

—Vinga! —va cridar Woody—. Hem de sortir d’aquí!

El cop a la cara li havia calmat la fúria i no va oposar resistència quan Woody se la va endur del portal, mig estirant-la, mig traginant-la, tan de pressa com va poder, amb la càmera penjant del coll. La multitud ja era presa de pànic; n’hi havia que queien i d’altres que els trepitjaven, s’empaitaven els uns als altres amb les presses per fugir.

Woody era més alt que la majoria i se les va compondre per mantenir-se dret ell i aguantar Joanne. S’anaven obrint camí enmig de l’aglomeració, avançant-se a les porres. A la fi, la gentada es va anar aclarint. Joanne es va poder deixar anar d’ell i tots dos van arrencar a córrer.

El soroll de l’avalot va anar minvant darrere d’ells. Van girar un parell de cantonades i en un minut es van trobar en un carrer de fàbriques i magatzems, tancats perquè era diumenge, ben buit. Van alentir el pas per recuperar l’alè. Joanne va començar a riure.

—Ha estat tan emocionant! —va esbufegar.

Woody no compartia aquell entusiasme.

—Ha estat horrorós —va respondre— i podia haver estat pitjor. —L’havia salvada i mig esperava que això la fes canviar de parer en la proposta de sortir plegats.

No li va semblar, però, que ella pensés que li devia res.

—Au, va —va fer Joanne en to despreocupat—. No hi ha hagut cap mort.

—Aquells guàrdies han provocat l’aldarull a posta!

—És clar que ho han fet! En Peixkov pretén que els sindicalistes tinguin mala fama.

—Però nosaltres sabem la veritat. —Woody va donar uns copets a la càmera—. I jo ho puc demostrar.

Van caminar un quilòmetre escàs i després Woody va veure un taxi lliure i el va aturar. Va donar l’adreça de la família Rouzrokh al conductor.

Un cop assegut al vehicle, va agafar un mocador de butxaca.

—No vull pas que tornis a casa i el teu pare et vegi amb aquesta fila —li va dir. Va desplegar aquell trosset de tela de cotó blanc i li va començar a eixugar amb suavitat la sang del llavi superior.

Va trobar que era un gest íntim, fins i tot eròtic, però ella no va permetre que s’hi recreés gaire. Al cap d’uns segons va fer:

—Ja està. —Li va agafar el mocador i es va acabar de netejar ella mateixa—. Què te’n sembla?

—Te n’has deixat una miqueta —va mentir ell. Li va tornar a agafar el mocador. Joanne tenia la boca oberta i ell es va regalar contemplant aquelles dents tan blanques i ben posades, els llavis tan molsuts i atractius. Els hi va fregar amb compte.

—Ara! —va dir.

—Gràcies. —Se’l va mirar amb una expressió curiosa, entre tendra i fastiguejada. Ella sabia que li havia mentit amb allò de la sang a la barbeta, pensava ell, i no estava segura de si s’hi havia d’enfadar.

El taxi es va aturar davant de casa d’ella.

—No hi entris —li va dir—. No penso dir als meus pares on he estat i no voldria pas que se t’escapés res.

Woody estava segur que ell era el més discret de tots dos, però no ho va dir.

—Ja passaré després.

—D’acord. —Joanne va sortir del taxi i va enfilar el camí de casa seva fent-li un lleu gest de comiat.

—Una autèntica nina —va dir el taxista—. Però massa gran per a vostè.

—Porti’m a Delaware Avenue —va remugar Woody. Li va dir el número i la cantonada. No estava disposat a parlar de Joanne amb un coi de taxista.

Va reflexionar sobre la negativa de Joanne. Tampoc no l’havia de sorprendre tant: tothom, des del seu germà fins al taxista, opinava que era massa jove per a ella. Així i tot, li dolia. Li feia la sensació que ja no sabia què fer-ne, de la seva vida. Com passaria la resta del dia?

Va arribar a casa i els seus pares feien la migdiada ritual del diumenge. Chuck pensava que era llavors quan tenien relacions. Segons Betty, el seu germà havia anat a banyar-se amb una colla d’amics.

Va anar a la cambra fosca per revelar el carret. Va posar aigua calenta a la pica perquè els productes químics estiguessin a la temperatura ideal i després va col·locar la pel·lícula en una bossa negra per passar-la a la cubeta a prova de llum.

Era un procés llarg que exigia paciència, però ell se sentia a gust assegut allà en la foscor, pensant en Joanne. El fet d’haver coincidit en els aldarulls no l’havia enamorada, però de ben segur els havia acostat un xic més. De mica en mica, s’anava convencent que com a mínim cada cop li tenia més simpatia. Potser el rebuig no era definitiu. Tal vegada hauria d’anar insistint. Realment no sentia interès per cap altra noia.

Quan va sonar el temporitzador, va passar la pel·lícula a un bany d’aturada per parar la reacció química i després a un bany de fixatge per fer permanent la imatge. Per acabar, va fer el rentat i l’assecat de la pel·lícula i es va mirar els negatius en blanc i negre del carret.

Li va semblar que li havien quedat prou bé.

Va tallar la pel·lícula en clixés i va posar el primer a l’ampliadora. Va col·locar un paper fotogràfic de vint per vint-i-cinc a la base de l’ampliadora, va apagar el llum i va exposar el paper a la imatge negativa mentre comptava els segons. Tot seguit, va col·locar el paper en un bany de revelador obert.

Aquella era la millor part del procés. A poc a poc, el paper blanc va començar a mostrar claps grisencs i va anar apareixent la imatge que havia fotografiat. Això sempre li semblava un miracle. A la primera còpia, s’hi veien dos homes, un negre i un blanc, endiumenjats i amb barret, que aguantaven una pancarta que deia «Fraternitat» amb lletres grosses. Quan va veure la imatge clara, va passar el paper a un bany de fixador i el va esbandir i eixugar.

Va positivar totes les fotografies que havia fet, les va treure a la llum i les va col·locar a la taula del menjador. Estava satisfet: eren unes imatges vívides, contundents, que posaven en relleu una seqüència d’esdeveniments. Quan va sentir el trepig dels seus pares a dalt, va cridar la seva mare. Rosa havia estat periodista abans de casar-se i encara escrivia llibres i articles per a revistes.

—Què te’n sembla? —li va preguntar.

Aquell únic ull les va examinar amb calma.

—Trobo que estan molt bé. Les hauries de portar a un diari —va dir al cap d’una mica.

—De debò? —va fer ell. Estava emocionat—. A quin diari?

—Per desgràcia, tots són conservadors. Potser al Buffalo Sentinel. El director es Peter Hoyle…, és al diari des de l’any de la picor. Coneix molt el teu pare, és probable que et rebi.

—Quan els hi hauria d’anar a ensenyar?

—Ara mateix. La manifestació és notícia candent. Demà sortirà a tots els diaris. Els calen les fotos aquest vespre.

—Molt bé —va dir Woody, animadíssim. Va recollir els fulls setinats i els va ajuntar en una pila. La seva mare li va portar una carpeta del despatx del seu marit. El noi li va fer un petó abans d’anar-se’n. Va agafar un autobús cap al centre.

Va trobar la porta principal de les oficines del Sentinel tancades i tot d’una es va desanimar, però va rumiar que, si el diari havia de sortir dilluns al matí, els periodistes havien d’entrar a l’edifici, i, evidentment, va trobar una entrada secundària.

—Porto unes fotos al senyor Hoyle —va dir a un home que va trobar a l’altre costat de la porta i que el va dirigir al pis de dalt.

Va entrar al despatx del director, una secretària va anotar el seu nom i al cap d’un minut ja encaixava amb Peter Hoyle. El director era un home alt, que imposava, amb cabells blancs i bigoti fosc. A Woody li va semblar que en aquell moment acabava una conversa amb un col·lega més jove. Parlava fort, com si s’hagués de fer sentir per damunt del soroll de la premsa.

—El tema dels conductors que s’escapoleixen està molt bé, Jack —va dir posant una mà a l’espatlla de l’home amb gest displicent mentre l’acompanyava a la porta—. Vejam, rentem-li la cara: posem les declaracions de l’alcalde després i comencem amb això de les criatures atropellades. —Jack se’n va anar i Hoyle es va tombar cap a Woody—: Què hi ha, noi? —va dir sense preàmbuls.

—He anat a la manifestació.

—Et refereixes als aldarulls.

—No han estat aldarulls fins que els guàrdies de la fàbrica no han començat a colpejar les dones amb les porres.

—Pel que he sentit, els manifestants intentaven entrar a la fàbrica i els guàrdies els ho han impedit.

—No és veritat, senyor Hoyle. I les fotografies ho demostren.

—Vejam.

Woody les havia posat en ordre a l’autobús. Va deixar la primera damunt la taula del director.

—Ha començat pacíficament.

Hoyle va apartar la foto.

—Això no diu res —va fer.

Woody li’n va ensenyar una de davant la fàbrica.

—Els guàrdies s’esperaven al portal. Aquí es veuen les porres. —La següent estava feta quan havien començat les empentes—. Els manifestants eren ben bé a deu metres del portal, de manera que no hi havia cap necessitat que els guàrdies intentessin fer-los recular. Ha estat una provocació.

—Està bé —va dir Hoyle, i aquest cop no va apartar les fotografies.

Woody li va ensenyar la millor que tenia: un guàrdia que colpejava una dona amb la porra.

—Jo he vist aquest incident —va insistir Woody—. Tot el que havia fet la dona era dir-li que no l’empenyés més i ell l’ha pegada així.

—Una bona foto —va exclamar Hoyle—. Alguna altra?

—Una —va respondre Woody—. La major part dels manifestants han fugit quan ha començat la violència, però alguns s’hi han tornat. —Li’n va ensenyar una de dos manifestants que clavaven cops de peu a un guàrdia que era a terra—. Aquests han reaccionat contra el guàrdia que ha colpejat la dona.

—Bona feina, jove Dewar —va dir Hoyle. Es va asseure a l’escriptori i va agafar un imprès d’una safata—. Va bé vint dòlars?

—Vol dir que em publicarà les fotos?

—Suposo que per això les has portat.

—És clar, senyor Hoyle, gràcies, vint dòlars està be, vull dir perfecte. O sigui molt bé.

Hoyle va omplir l’imprès i el va signar.

—Porta això al caixer. La meva secretària et dirà on has d’anar.

Va sonar el telèfon de la taula de Hoyle. El director el va agafar i va dir ben fort:

—Hoyle.

Woody va comprendre que ja li havia dit adéu i se’n va anar.

Estava eufòric. La paga era increïble, però encara l’emocionava més que el diari li publiqués les fotos. Seguint les instruccions de la secretària se’n va anar a un petit despatx on hi havia un taulell i una finestreta de caixa i va rebre els vint dòlars.

Se’n va tornar a casa amb taxi.

Els pares van estar contentíssims d’aquell èxit, fins i tot el seu germà semblava que n’estava satisfet.

A l’hora de sopar, l’àvia va dir:

—Mentre no et plantegis el periodisme com a carrera… Això seria rebaixar-se.

En realitat, Woody havia pensat que podia fer periodisme gràfic en comptes de política, i el va sorprendre que la seva àvia no ho veiés bé.

—Però, Ursula, jo ho era, de periodista —va intervenir la mare amb un somriure.

—Això és diferent, tu ets una noia —va respondre l’àvia—. En Woodrow s’ha de convertir en un home distingit, com ho han estat el seu pare i el seu avi.

La mare no es va ofendre. Li queia bé l’àvia i s’escoltava les seves ortodoxes sentències amb tolerància i bon humor.

A Chuck, en canvi, li molestava que el germà gran sempre fos el centre d’atenció.

—I jo, en què m’haig de convertir? En la palla del gra?

—No siguis vulgar, Charles —va respondre l’àvia, que com sempre havia de dir l’última paraula.

Aquella nit, Woody no va aclucar l’ull. Tenia ganes de veure les fotos al diari. Se sentia com la nit de Nadal quan era petit: el viu desig del matí no li deixava agafar el son.

Va pensar en Joanne. S’equivocava de considerar-lo massa jove. Feia per a ella. Es veia que li queia bé, a més tenien moltes coses en comú i també li havia agradat el petó. Encara pensava que li podia conquistar el cor.

A la fi es va adormir i quan es va despertar ja era clar. Es va posar una bata sobre el pijama i va baixar les escales corrents. Joe, el majordom, sempre sortia a primera hora a comprar els diaris, de manera que els va trobar ja a punt a la tauleta auxiliar de la sala on esmorzaven. Els seus pares ja hi eren, ell menjava ous remenats i ella prenia un cafè.

Woody va agafar el Sentinel. El seu treball era a la primera plana.

Però no l’havien publicat com ell s’esperava.

Només havien utilitzat una de les fotos, l’última. S’hi veia un guàrdia de la fàbrica a terra i dos treballadors que li clavaven cops de peu. El titular deia: «Aldarulls dels vaguistes del metall».

—Ostres! —va exclamar.

Es va llegir l’article i no s’ho podia creure. Explicava que els manifestants havien intentat obrir-se pas cap a la fàbrica i que els guàrdies de seguretat els havien contingut amb gran valentia, a costa d’acabar amb alguna contusió. L’alcalde, el cap de policia i Lev Peixkov condemnaven el comportament dels treballadors. Al final de l’article, com una idea d’últim moment, se citava que el portaveu del sindicat, Brian Hall, negava aquella informació i donava la culpa de la violència als guàrdies.

Woody va posar el diari davant de la seva mare.

—Vaig dir a Hoyle que els guàrdies havien començat els disturbis i li vaig ensenyar les fotos que ho demostraven! —va exclamar, enfurismat—. Com és que publica el contrari de la veritat?

—Perquè és conservador —va dir ella.

—Se suposa que els diaris han de dir la veritat! —va exclamar ell, alçant la veu, indignat fins al capdamunt—. No es poden empescar mentides!

—Sí, sí que ho poden fer —va corregir la mare.

—Doncs no hi ha dret!

—Benvingut al món real.





VI


Greg Peixkov i el seu pare eren al vestíbul de l’hotel Ritz-Carlton de Washington quan van topar amb Dave Rouzrokh.

Dave portava un vestit blanc i un barret de palla. Els va fulminar amb la mirada. Lev el va saludar, però l’altre li va girar la cara amb menyspreu, sense respondre.

Greg sabia per què. Dave havia estat perdent diners tot l’estiu perquè Roseroque Theatres no aconseguia les pel·lícules d’estrena de primera. I Dave es devia haver imaginat que darrere d’allò hi havia Lev.

La setmana anterior, Lev havia ofert quatre milions de dòlars a Dave pels seus locals —la meitat de la primera oferta— i Dave ho havia tornat a rebutjar. «El preu va baixant», l’havia avisat Lev.

—Què hi deu fer, per aquí? —va murmurar Greg.

—S’ha citat amb en Sol Starr per preguntar-li com és que no li ofereix bones pel·lícules. —No cal dir que Lev sabia de què anava la cosa.

—I què farà, el senyor Starr?

—Donar-li llargues.

Greg quedava parat de l’habilitat del seu pare d’estar sempre al corrent de tot i controlar la situació, tot i que anava canviant. Sempre per davant dels esdeveniments.

Van pujar amb l’ascensor. Era la primera vegada que Greg veia la suite que tenia el seu pare a l’hotel. Marga, la seva mare, no hi havia estat mai.

Lev es passava molt de temps a Washington perquè el govern es ficava constantment amb la indústria cinematogràfica. Els qui es consideraven els dirigents morals del país es posaven molt nerviosos amb el que s’exhibia a la gran pantalla i pressionaven el govern perquè censurés les pel·lícules. Lev ho veia com una negociació —per a ell la vida era una negociació— i es marcava sempre l’objectiu d’evitar la censura formal mantenint un codi voluntari, una estratègia abonada per Sol Starr i quasi tots els altres capitostos de Hollywood.

Van entrar a una sala d’estar d’una elegància impressionant, molt més luxosa que l’espaiós pis on vivien Greg i la seva mare a Buffalo, que a ell sempre li havia semblat esplèndid. El mobiliari d’aquella sala, que Greg va pensar que devia ser francès, tenia les potes llargues i esveltes, uns cortinatges de vellut marró clar a les finestres i un gran fonògraf.

Va quedar bocabadat quan al mig de l’habitació va veure asseguda en un sofà de seda groguenc l’artista de cine Gladys Angelus.

Deien que era la dona més guapa del món. Greg va veure de seguida per què ho deien. Tota ella irradiava sensualitat, des d’aquells suggeridors ulls d’un color blau fosc com el mar, fins a les llargues cames encreuades sota la faldilla, que se li arrapava a la pell. Li va allargar la mà per encaixar: aquells llavis vermells li somreien mentre els pits feien un moviment temptador des de darrere del suau jersei.

Greg va vacil·lar una fracció de segon abans no li va donar la mà. Li semblava que era un gest deslleial respecte de la seva mare, Marga. Ella mai no havia esmentat el nom de Gladys Angelus, senyal clar que estava al corrent del que deia la gent sobre aquella dona i Lev. A Greg li feia la sensació que allò era fer-se amic de l’enemiga de la seva mare. Si la mare ho sabés, pensava, ploraria.

Però l’havien agafat de sorpresa. Si l’haguessin avisat, si hagués tingut temps de rumiar la reacció, es podia haver preparat, assajat una retirada elegant. Però no es podia pas mostrar maldestre i brusc davant d’aquella dona extraordinàriament encantadora.

Per tant, li va allargar la mà, la va mirar als ulls, que trobava increïbles, i li va dedicar un somriure d’aquells que en deien de perdonavides.

—Estic tan contenta de conèixer-te a la fi… El teu pare m’ho ha explicat tot de tu, però s’havia descuidat de dir-me que eres tan guapo! —li va dir ella sense deixar-li anar la mà.

Hi havia un punt de proximitat desagradable en aquella sortida; Greg trobava que feia com si formés part de la família en comptes de comportar-se com la puta que havia usurpat el lloc de la seva mare. Però alhora se sentia captivat pel seu encís.

—M’agraden molt les seves pel·lícules —va dir, insegur.

—Ei, prou, això no cal —va respondre ella, però Greg va pensar que malgrat tot li havia agradat sentir-ho—. Vine a seure aquí amb mi —va continuar—, que et vull conèixer.

Va fer el que li deien. Tampoc no s’hi podia negar. Gladys li va preguntar on estudiava i mentre ell l’hi explicava, va sonar el telèfon de l’habitació.

—Havia de ser demà…, entesos, si cal córrer, correrem…, deixa-ho a la meva mà. Jo me’n cuido —va mig sentir que deia el seu pare.

Lev va penjar i va interrompre Gladys:

—Tens l’habitació al final del passadís, Greg —va dir, i tot seguit li va allargar una clau—. Hi trobaràs un regal meu. Instal·la-t’hi i passa-te-la bé. Ens trobarem per sopar a les set.

Havia estat brusc, Gladys va semblar que es molestava, però com que Lev de vegades es comportava de manera peremptòria, valia més limitar-se a obeir. Greg va agafar la clau i va sortir.

Al passadís va trobar un home ample d’espatlles que anava amb un vestit força ordinari. Li va recordar Joe Brekhunov, cap de seguretat de Buffalo Metal Works. Greg va fer un cop de cap i l’home li va dir:

—Bona tarda, senyor Peixkov. —Probablement era un empleat de l’hotel.

Greg va entrar a la seva habitació. Era agradable, però no tan selecta com la del seu pare. No hi va veure el regal de què li havia parlat ell, però sí que hi va trobar la maleta i es va posar a treure’n les coses, pensant en Gladys. Havia trencat la lleialtat amb la seva mare encaixant amb l’amant del seu pare? En realitat, el que feia Gladys era el que havia fet la mateixa Marga: ficar-se al llit amb un home casat. Tot i així se sentia terriblement incòmode. Explicaria a la seva mare que havia conegut Gladys? Potser, no.

Mentre penjava les camises va sentir un truc. Venia d’una porta que semblava que havia de donar a l’habitació del costat. Al cap d’un moment, aquella porta es va obrir i va entrar una noia.

Era més gran que Greg, però no gaire. Tenia la pell de color xocolata fosca, portava un vestit de rodonetes i una bossa de cartera a la mà. Li va fer un ampli somriure, mostrant-li unes dents molt blanques.

—Hola, tinc l’habitació del costat —va dir.

—Ja m’ho he imaginat —va respondre ell—. Qui ets?

—Jacky Jakes. —Li va allargar la mà—. Sóc actriu.

Era la segona artista atractiva amb qui encaixava en una hora. Jacky tenia un aire entremaliat que Greg va trobar més atractiu que l’irresistible magnetisme de Gladys. La boca li dibuixava un arc d’un rosa pujat.

—El meu pare m’ha dit que em feia un regal… Ets tu? —va preguntar ell.

—M’imagino que sí. M’ha dit que m’agradaries. Em vol introduir al món del cine —va fer Jacky, enriolada.

Greg ho va recollir. El seu pare s’imaginava que conèixer Gladys el podia fer sentir malament, i Jacky era la recompensa perquè no muntés un numeret. Va pensar que potser hauria de rebutjar aquell suborn, però no s’hi va poder resistir.

—Ets un regal preciós —va dir.

—El teu pare és molt generós amb tu.

—Sí, és fantàstic —va respondre Greg—. I tu també.

—Quina delícia de noi! —Va deixar la cartereta damunt del tocador, es va acostar a Greg, es va posar de puntetes i li va fer un petó a la boca. Tenia els llavis càlids i suaus—. M’agrades —va dir. Li va tocar les espatlles—. Caram, que fort que ets.

—Jugo a hoquei gel.

—Una se sent segura amb tu. —Li va agafar les galtes amb les mans, li va fer un altre petó, aquest cop més llarg, i després va sospirar—. Ei, em sembla que ens la passarem de primera —va afegir.

—Ah, sí?

Washington era una ciutat del Sud, en bona part encara segregada. A Buffalo, en general, els blancs i els negres podien menjar en els mateixos restaurants i beure en els mateixos bars, però allí era diferent. Greg no sabia segur com anaven les lleis, però hauria jurat que a la pràctica un blanc i una negra podien provocar problemes. Era curiós que Jacky tingués una habitació en aquell hotel: ho devia haver organitzat Lev. Però el que no podia ser, segur, era que Greg i Jacky sortissin a fer un volt amb Lev i Gladys, tots quatre plegats. Què devia voler dir Jacky amb allò de passar-se-la bé junts? Se li va acudir la increïble idea que podria voler anar-se’n al llit amb ell.

Li va posar les mans a la cintura per acostar-se-la més i besar-la altre cop, però ella el va apartar.

—M’haig de dutxar —va dir—. Amb uns minuts faig. —Va girar en rodó, va travessar la porta que comunicava les dues habitacions i la va tancar.

Greg es va asseure al llit intentant pair tot allò. Jacky volia fer cine i semblava que estava disposada a utilitzar el sexe per fer carrera. En realitat, no era la primera actriu, negra o blanca, que feia servir aquesta estratègia. Gladys feia el mateix ficant-se al llit amb Lev. Greg i el seu pare n’eren els afortunats beneficiaris.

Va veure que s’havia deixat la cartereta. La va agafar i va mirar si la porta era oberta. Va veure que sí i va passar a l’altra habitació.

La va trobar al telèfon amb un barnús rosa.

—Sí, com una seda, cap problema —deia. Hi posava una veu diferent, més adulta, i Greg es va adonar que amb ell havia fet servir un to de nena petita sensual, gens natural. En veure’l, va somriure i va tornar a la veu de nena per continuar—: No em passin cap trucada, si us plau. Que no em molesti ningú. Gràcies. Fins després.

—T’has deixat això —va dir Greg i li va donar la cartera.

—El que volies era veure’m amb barnús —va fer ella, tota coqueta. La part del davant no li amagava del tot els pits i Greg va poder veure una seductora corba de pell morena impecable.

—No, però m’alegro d’haver-ho fet —va respondre ell amb una rialleta.

—Torna-te’n a la teva habitació. M’haig de dutxar. Potser te’n deixaré veure una mica més després.

—Que bé —va fer ell.

Se’n va tornar a l’habitació. Tot allò era ben emocionant. «Potser te’n deixaré veure una mica més després», va repetir en veu alta. Quines coses de dir una noia!

Tenia trempera però no es volia masturbar perquè veia que la cosa era imminent. Per treure-s’ho del cap, va continuar desfent la maleta. Hi duia un joc d’afaitar dels més cars, amb navalla i brotxa amb mànec de nacre, un regal de la seva mare. Ho va anar portant tot al quarto de bany, pensava que potser impressionaria Jacky en veure-ho.

Les parets eren primes i va sentir el so de l’aigua a l’altra habitació. La imatge d’aquell cos nu i moll l’obsessionava. Va intentar concentrar-se a col·locar la roba interior i els mitjons en un calaix.

Després va sentir un crit d’ella.

Va quedar paralitzat. Durant un moment, la sorpresa no el va deixar moure. Què era allò? Com podia haver cridat d’aquella manera? Va sentir un altre crit, i aquest el va empènyer a l’acció. Va obrir d’una revolada la porta que comunicava les dues habitacions i es va ficar a la d’ella.

La va trobar despullada. A la vida real, Greg no havia vist mai una dona nua. Li va veure els pits amb els mugrons d’un marró molt fosc i l’engonal amb una mata de pel negre i hirsut. S’arraulia contra la paret intentant inútilment tapar-se la nuesa amb les mans.

Dret davant d’ella hi havia Dave Rouzrokh, amb dues esgarrapades idèntiques a les seves galtes tan aristocràtiques, fetes probablement amb les ungles pintades de color rosa de Jacky. Tenia les solapes de l’americana blanca encreuada esquitxades de sang.

—Aparta-me’l d’aquí! —va xisclar Jacky.

Greg va alçar el puny. Dave era un pèl més alt que ell, però vell, i Greg, un adolescent atlètic. Va colpejar la barbeta de Dave, sense pensar-s’ho gaire i aquest va anar fent tentines enrere fins a caure a terra.

Es va obrir la porta de l’habitació.

Va entrar l’empleat de l’hotel d’espatlles amples que Greg havia vist abans. El noi va pensar que devia tenir una clau mestra.

—Sóc Tom Cranmer, detectiu de l’empresa —va dir l’home—. Què passa aquí?

—L’he sentida cridar, he entrat i l’he trobat aquí —va dir Greg.

—M’ha intentat violar! —va cridar Jacky.

Dave es va aixecar amb penes i treballs.

—Això no és veritat —va esbufegar—. M’havien convocat a aquesta habitació per parlar amb en Sol Starr.

Jacky es va posar a somicar.

—Ai, i ara mentirà sobre el que ha passat!

—Posi’s alguna cosa a sobre, senyoreta, si us plau —va dir Cranmer.

Jacky es va posar el barnús rosa.

El detectiu va agafar el telèfon de l’habitació i va marcar un número.

—Sempre hi sol haver un policia a la cantonada —va explicar—. Faci’l entrar al vestíbul ara mateix.

—Tu ets el bastard d’en Peixkov, oi? —va dir Dave, mirant Greg fixament.

El noi va estar a punt de tornar-lo a pegar.

—Àngela Maria! Això és un muntatge! —va exclamar Dave.

A Greg el va desconcertar el comentari. La intuïció li deia que Dave tenia raó. Va abaixar el puny. Va veure que aquell guió era obra de Lev. Dave Rouzrokh no era cap violador. Jacky fingia. I ell mateix era un actor més de la pel·lícula. Se sentia atordit.

—Acompanyi’m, si us plau, senyor Rouzrokh —va dir Cranmer, agafant Dave fort del braç—. I vostès dos també.

—No em pot detenir —va dir Dave.

—I tant que puc —va respondre Cranmer—. I l’entregaré a un agent de policia.

—Et vesteixes? —va dir Greg a Jacky.

Ella va fer que no amb gest ràpid i rotund. Greg va veure que al pla s’havia establert que ella havia d’anar amb barnús. Va agafar, doncs, Jacky del braç i tots dos van seguir Cranmer i Dave pel passadís fins a l’ascensor. Al vestíbul els esperava un policia. Greg va deduir que el policia i el detectiu de l’hotel devien formar part de la trama.

—He sentit un crit que venia de l’habitació de la noia i hi he trobat aquest paio a dins. Ella diu que ha intentat violar-la. El jove n’és testimoni —va dir Cranmer.

Dave estava perplex, allò era un malson. A Greg, tot d’una, li va fer llàstima Dave. Li havien parat una trampa cruel. Lev era més despietat del que s’havia imaginat. En part admirava el seu pare, però també es preguntava si calia ser tan dur.

—Entesos, anem-nos-en —va dir el policia mentre posava les manilles a Dave.

—A on? —va preguntar Dave.

—Al centre —va respondre l’agent.

—Hi hem d’anar tots? —va fer Dave.

—Sí.

Cranmer es va dirigir a Greg en veu baixa:

—No pateixis, noi —li va dir—. Has fet una feina de primera. Anem a la comissaria a prendre les declaracions i després la pots cardar fins que te n’afartis.

El policia va acompanyar Dave a la porta i els altres els van seguir.

Just en el moment que sortien al carrer, un fotògraf va disparar un flaix.





VII


Woody Dewar va rebre un exemplar d’Estudis sobre la histèria que li enviava un llibreter de Nova York. La nit del ball del Club Nàutic —l’esdeveniment social clau de la temporada d’estiu de Buffalo— el va embolicar bé amb un paper de color marró i hi va passar una cinta vermella.

—Bombons per a una noia afortunada? —li va preguntar la seva mare, quan el va trobar al vestíbul. Només tenia un ull, però ho veia tot.

—Un llibre —va respondre ell—. Per a la Joanne Rouzrokh.

—No hi serà pas, al ball.

—Ja ho sé.

La mare es va aturar i se’l va mirar, intrigada.

—T’ho has agafat de valent… —va dir, al cap d’un moment.

—Suposo. Però ella troba que sóc massa jove.

—M’imagino que és una qüestió d’orgull. Les amistats li preguntarien si no en podia trobar un de la seva edat per sortir. Les noies són força cruels.

—Tinc intenció d’insistir fins que maduri una mica.

—Segur que la fas riure. —La mare va somriure.

—Doncs, sí. És la millor carta que tinc.

—I què dimonis! Prou vaig esperar jo amb el teu pare.

—De debò?

—El vaig estimar des del primer moment que el vaig veure. Vaig patir anys. Vaig haver de veure com s’enamorava d’aquella pocapena de l’Olga Viàlov, que no se’l mereixia ni de bon tros, però tenia dos ulls. Encara bo que el xofer la va empaquetar. —La mare de vegades era un pèl vulgar, sobretot quan no hi havia l’àvia. Havia agafat aquell mal costum els anys que havia treballat a la premsa—. Després se’n va anar a la guerra. El vaig haver de seguir a França abans no el vaig poder atrapar d’una vegada.

Woody es va adonar que a la seva mare en el record se li barrejava la nostàlgia i el dolor.

—Però es va adonar que eres la noia que li calia.

—A la fi, sí.

—Vejam si també em passa a mi.

—Sort, fill —va dir, i li va fer un petó.

La casa dels Rouzrokh li quedava a poc més d’un quilòmetre i Woody s’hi va acostar a peu. Aquella nit no hi hauria ningú d’aquella família al Club Nàutic. Dave havia sortit a tots els diaris després del misteriós incident a l’hotel Ritz-Carlton de Washington. Un dels titulars deia: «Magnat del cinema acusat per una jove artista». Woody feia poc que havia après a desconfiar dels diaris. De tota manera, fins els més ingenus deien que allà hi havia d’haver marro, si no, per què la policia havia detingut Dave?

Des de llavors ningú de la família no havia participat en cap acte social.

A fora de la casa, un guàrdia armat va aturar Woody.

—La família no rep visites —va dir amb brusquedat.

Woody es va imaginar que aquell home s’havia passat el dia esquivant periodistes, per això li va perdonar aquell to descortès. Es va recordar del nom de la minyona dels Rouzrokh.

—Faci’m el favor d’avisar la senyoreta Estella, que digui a la Joanne que en Woody Dewar li porta un llibre.

—Me’l pot deixar a mi —va respondre l’home, allargant la mà.

Woody fa aferrar fort el paquet.

—Gràcies, però no.

El guàrdia hi va posar cara d’enuig però va acompanyar Woody a la porta i en va tocar el timbre. Va obrir Estella, qui va dir de seguida:

—Com va això, senyor Woody? Passi… La Joanne estarà tan contenta de veure’l… —Woody es va permetre de dirigir una mirada triomfal al guàrdia abans d’entrar.

Estella el va fer passar a una saleta on no hi havia ningú. Li va preguntar si volia un got de llet i unes galetes, com si encara fos una criatura, però ell va dir que no, tot educat. Al cap d’un minut va arribar Joanne. Se la veia demacrada, amb aquell color olivaci més pàl·lid, però li va dirigir un somriure agradable i es va asseure a fer petar la xerrada.

Li va fer il·lusió, el llibre.

—Ara hauré de llegir el doctor Freud en comptes de limitar-me a garlar sobre el tema —va deixar anar—. Ets una bona influència per a mi, Woody.

—I jo que volia ser una mala influència…

Joanne va passar per alt el comentari.

—Que no vas al ball?

—Tinc una entrada, però si tu no hi vas, no m’interessa. Vols que anem al cine?

—No, gràcies, de debò.

—O podríem sortir a sopar. A un lloc tranquil. Si no et fa res d’anar-hi amb autobús.

—Ai, Woody, i tant que no em fa res d’agafar un autobús, però ets massa jove per a mi. A més, ja quasi s’ha acabat l’estiu. Aviat te’n tornaràs cap al col·legi i jo me n’aniré a Vassar.

—I allí sortiràs amb algú, suposo.

—Això espero!

Woody es va aixecar.

—Doncs bé, jo faré vot de celibat i entraré en un monestir. No m’hi vinguis a veure, si us plau, que distrauries els altres germans.

Ella es va posar a riure.

—T’agraeixo que em treguis del cap els problemes familiars.

Era el primer cop que esmentava el que havia passat al seu pare. Woody no tenia intenció de treure el tema, però ja que ho havia fet ella, va dir:

—Tots estem de la vostra part. Ningú no s’ha cregut la història de l’actriu. A la ciutat tothom veu que va ser un parany muntat per aquell porc d’en Lev Peixkov i ens fa molta ràbia.

—Ja ho sé —va respondre ella—. Però tan sols l’acusació ja és una cosa tan infamant que no sé si el meu pare la podrà aguantar. Em sembla que la família es traslladarà a Florida.

—Quin greu que em sap!

—Gràcies. I ara vés-te’n al ball.

—Potser sí que hi aniré.

El va acompanyar a la porta.

—Et puc fer un petó de comiat? —va demanar ell.

Joanne s’hi va acostar i li va besar els llavis. No havia estat com l’últim petó i l’instint li va dir que no l’havia d’abraçar ni prémer la boca contra la d’ella. Va ser una besada suau, els llavis d’ella sobre els seus durant un minut molt dolç, que va desaparèixer en un sospir. Tot seguit, ella es va fer enrere i va obrir la porta del carrer.

—Bona nit —va dir Woody mentre sortia.

—Adéu —va respondre ella.





VIII


Greg Peixkov estava enamorat.

Sabia que el seu pare li havia pagat Jacky Jakes per haver-lo ajudat a posar el parany a Dave Rouzrokh, però, així i tot, n’estava, de la noia.

Havia perdut la virginitat uns minuts després de tornar de la comissaria i tots dos s’havien passat bona part de la setmana al llit del Ritz-Carlton. Ella li havia dit que no calia que fes servir cap mètode anticonceptiu perquè ja estava «preparada». Greg només tenia una lleugera idea del que volia dir allò, però li va agafar la paraula.

Mai de la vida no havia estat tan feliç, adorava aquella noia, sobretot quan feia de nena petita i posava en relleu la seva astuta intel·ligència i el sentit de l’humor tan mordaç. Ella li va admetre que l’havia seduït seguint ordres del seu pare, però li va confessar que, contra la seva voluntat, se n’havia enamorat. En realitat es deia Mabel Jakes i, encara que fes veure que tenia dinou anys, de fet, només en tenia setze, uns mesos més que Greg.

Lev li havia promès un paper en una pel·lícula, però, segons ell, n’estava buscant un d’adient.

—Però em fa l’efecte que no hi posa tota la puta voluntat —deia la noia en una imitació perfecta del deix rus de Lev.

—M’imagino que no hi ha gaires papers per a artistes negres —va dir Greg.

—Ja ho sé, si al final acabaré fent de minyoneta, posant els ulls en blanc i dient «ai cenyó». Hi ha personatges africans en unes quantes obres i pel·lícules, com ara Cleòpatra, Anníbal, Otel·lo, però normalment n’interpreten els papers actors blancs. —El seu pare, que ja era mort, havia estat professor en un col·legi de negres, i la noia sabia més literatura que Greg—. A més, per què els negres només han de fer de negres? Si una blanca pot fer de Cleòpatra, per què Julieta no pot ser negra?

—La gent ho trobaria estrany.

—La gent s’hi acostumaria. S’acostumen a tot. El paper de Jesucrist, l’ha de fer un jueu? A tothom li és igual.

Greg va pensar que tenia raó, però, així i tot, el que ella deia no arribaria mai.

Quan Lev li va dir que se’n tornaven a Buffalo, cosa que va fer a l’últim minut, com sempre, Greg va quedar aclaparat. Va preguntar al seu pare si Jacky també hi podia anar, però Lev li va respondre rient:

—No barregis la cardança amb la pitança, fill. Ja la veuràs quan tornis a venir a Washington.

Malgrat tot, Jacky el va seguit a Buffalo l’endemà i es va instal·lar en un piset de mala mort a Canal Street.

Lev i Greg havien estat enfeinats un parell de setmanes amb l’adquisició dels Roseroque Theatres. Dave havia venut a la fi per dos milions, una quarta part de la primera oferta, cosa que va fer pujar un graó més l’admiració que sentia Greg pel seu pare. Jacky va retirar els càrrecs contra Dave i va insinuar als diaris que havia acceptat una compensació econòmica. Greg estava admirat de la insensibilitat i el valor del seu pare.

I tenia Jacky. Cada vespre deia a la seva mare que sortia amb amics, però en realitat es passava totes les hores lliures amb la noia. Li va ensenyar la ciutat, va organitzar pícnics a la riba del llac, fins i tot se les va empescar per dur-la a fer un volt en una llanxa que li van deixar. Ningú no la va relacionar amb aquella noia de la foto mig borrosa del diari que sortia amb barnús del Ritz-Carlton. Però sobretot es passaven aquelles càlides vetllades d’estiu suant, delectant-se bojament amb el sexe, matxucant els gastats llençols d’aquell llit estret del piset d’ella. Van decidir que es casarien de seguida que tinguessin l’edat per fer-ho.

Aquell vespre havia decidit que la portaria al ball del Club Nàutic.

Li havia costat Déu i ajuda aconseguir entrades, però les tenia perquè havia subornat un company d’estudis.

Havia comprat un vestit nou de setí rosa a Jacky. Tenia una generosa assignació de Marga, i Lev de tant en tant li passava cinquanta dòlars, de manera que sempre tenia més diners dels que necessitava.

Hi havia una cosa que el tenia capficat: deixant de banda les cambreres, Jacky seria l’única negra de la festa. Ella no ho veia gaire clar, però Greg la n’havia convençut. Sabia que els joves l’envejarien i en canvi els més grans no ho veurien amb bons ulls. Hi hauria murmuri. La bellesa i la gràcia de la noia podien fer que se superessin molts prejudicis, rumiava ell: qui s’hi podia resistir? D’altra banda, si algun ximplet s’emborratxava i la insultava, ell li sabria donar una bona lliçó amb els dos punys.

Mentre es plantejava tot això, va sentir la seva mare que li deia que no es comportés com un beneit que s’hagués encapritxat d’una noia. Però un home no es podia passar la vida escoltant la seva mare.

Anava caminant per Canal Street, amb corbata blanca i frac, amb la idea de veure-la amb el vestit nou, i potser d’agenollar-se per aixecar-li la vora i veure-li les calces i el portalligacames.

Va entrar a l’edifici, una casa antiga que havien subdividit feia poc. A l’escala hi havia una moqueta vermella rònega i feia fortor de menjar carregat d’espècies. Va entrar al pis amb la seva clau.

El va trobar buit.

Això era estrany. On se n’havia anat, sense ell?

Amb el cor encongit, va obrir l’armari. Hi va trobar el vestit de setí rosa penjat. Cap més peça de roba.

—No! —va exclamar en veu alta. Com podia ser?

Sobre la desmanegada taula de pi va trobar un sobre. El va agafar i hi va veure el seu nom escrit amb la lletra clara i infantil de Jacky. Una sensació de terror es va apoderar d’ell.

Va obrir el sobre amb les mans tremoloses i va llegir el curt missatge que contenia.


Estimat Greg,

Les tres últimes setmanes han estat les més felices de la meva vida.

En el fons sabia que no ens podríem casar, però resultava agradable fer veure que sí.

Ets un noi encantador i, si no t’assembles massa al teu pare, seràs un home fantàstic.



Potser Lev havia descobert que Jacky vivia allí i d’una manera o altra la n’havia fet fora? No hauria estat capaç d’una cosa així…, o sí?


Adéu i no m’oblidis.

El teu regal,

JACKY



Greg va arrugar el paper i es va posar a plorar.





IX


—Estàs feta una preciositat —va dir Eva Rothmann a Daisy Peixkov—. Si fos un noi m’enamoraria de tu a l’acte.

Daisy va somriure. Eva ja estava una mica enamorada d’ella. Realment feia un goig extraordinari amb aquell vestit d’organdí de seda blau clar que li intensificava el to dels ulls. La vora de la faldilla tenia volants i per la part del davant li arribava al turmell, però pujava de manera gràcil fins a mitja cama pel darrere deixant entreveure les seductores cames de la noia cobertes amb unes mitges transparents.

Daisy també s’havia posat els collarets de safirs de la seva mare.

—Me’ls va comprar el teu pare, en aquella època en què encara tenia algun detall —li va dir Olga—. Però afanya’t, Daisy, que ens faràs arribar tard a tots.

Olga havia triat un blau marí de matrona, i Eva, el vermell, que li quedava bé amb la seva pell fosca.

Daisy va baixar l’escala embolcallada en un núvol de felicitat.

Van sortir de la casa. Henry, el jardiner, que aquell vespre feia de xofer, els va obrir les portes del lluent Stutz negre.

Era la gran nit de Daisy. Charlie Farquharson li demanaria la mà. Li regalaria un anell amb un diamant, que venia de la família; ella ja l’havia vist, li havia semblat bé i l’havien fet arreglar perquè li anés a la mida. Daisy acceptaria la proposta i anunciarien el compromís al ball.

Quan va entrar al cotxe se sentia com si fos la Ventafocs.

Només Eva havia expressat algun dubte:

—Em pensava que en triaries un que tingués més coses en comú amb tu —li havia dit.

—Vols dir un home que no em deixés que li organitzés la vida? —havia respost Daisy.

—No, això no, algú que s’assemblés més a tu, guapo, encantador i atractiu.

Aquell comentari d’Eva havia estat inusualment brusc: li havia vingut a dir que Charlie era lleig, que no tenia cap encant ni cap glamur. Això l’havia desconcertat i no havia sabut què respondre.

La seva mare l’havia salvat dient:

—Jo em vaig casar amb un home guapo, encantador i atractiu, i em va fer totalment desgraciada.

Eva no havia insistit.

Quan el cotxe s’acostava al Club Nàutic, Daisy es va proposar de contenir-se. No havia de mostrar que se sentia triomfant. Havia de fer com si fos la cosa més normal del món que convidessin la seva mare a entrar a la Societat de Dames de Buffalo. Ensenyaria l’enorme diamant a les altres noies i tindria el detall d’explicar que no es mereixia una persona tan meravellosa com Charlie.

A més, tenia plans per convertir-lo en algú encara més meravellós. De seguida que haguessin tornat de la lluna de mel, tots dos començarien la construcció dels estables per als cavalls de curses. En cinc anys participarien en les curses més prestigioses del món: Saratoga, Springs, Longchamps, Royal Ascott.

L’estiu donava pas a la tardor i ja era entrada de fosc quan el cotxe va enfilar el moll.

—Em fa l’efecte que aquesta nit acabarem molt tard, Henry —va dir Daisy, despreocupada.

—No passa res, senyoreta Daisy —va respondre ell. Adorava aquella noia—. Que es diverteixin força.

Quan van ser a la porta, Daisy es va fixar que Victor Dixon anava darrere d’ells. Disposada com estava a complaure tothom, li va dir:

—Vaig veure que la teva germana va conèixer el rei d’Anglaterra. Us felicito!

—Mmm… Sí —va fer ell, una mica violent.

Van entrar al recinte. La primera persona que van veure va ser Ursula Dewar, qui havia acceptat Olga en aquell seu club tan esnob. Daisy li va adreçar un somriure càlid.

—Bona nit, senyora Dewar —li va dir.

La vella dama semblava distreta.

—Dispensi, un moment —es va disculpar i se’n va anar cap a l’altra banda del vestíbul. Es tenia per una reina, pensava Daisy, però això volia dir que podia prescindir de les bones maneres? Arribaria el dia que Daisy manaria a la societat de Buffalo, i estava convençuda que es mostraria indefectiblement cortesa amb tothom.

Les tres dones van entrar al lavabo de senyores, on van comprovar que els vint minuts de desplaçament no els havien alterat gens l’aparença. Mentre hi eren, va entrar Dot Renshaw, se les va mirar i se’n va tornar.

—Quina nena més estúpida —va fer Daisy.

A la seva mare, però, això la va preocupar.

—Què passa? —va dir—. Tot just fa cinc minuts que som aquí i ja hi ha tres persones que ens han girat la cara!

—Gelosia —va respondre Daisy—. El que voldria Dot es casar-s’hi ella, amb en Charlie.

—Jo més aviat diria que, a hores d’ara, la Dot Renshaw es casaria amb qui fos.

—Au, va, que ens l’hem de passar bé avui —va dir Daisy, i va sortir del lavabo.

En arribar a la sala de ball, Woody Dewar la va saludar.

—A la fi, un cavaller! —va exclamar Daisy.

Abaixant el to, el noi li va dir:

—Et volia dir que trobo que no està bé que la gent et culpi del que pugui haver fet el teu pare.

—Sobretot tenint en compte que tothom li comprava el mam! —va respondre ella.

Després va veure la seva futura sogra amb un vestit frunzit rosa que no contribuïa gaire a millorar aquella figura angulosa. Nora Farquharson no era la dona més feliç del món amb la tria que havia fet el seu fill, però havia acceptat Daisy i s’havia mostrat amable amb Olga en les visites que s’havien fet.

—Senyora Farquharson! —va fer Daisy—. Quina preciositat de vestit!

Nora Farquharson va girar cua i es va apartar.

Eva es va esglaiar.

Una sensació horrorosa es va apoderar de Daisy. Es va girar altre cop cap a Woody:

—Suposo que això no és pel contraban, oi?

—No.

—Què passa, doncs?

—Ho hauràs de preguntar a en Charlie. Aquí el tens.

No feia calor, però el noi suava.

—Què passa? —li va preguntar Daisy—. Tothom em gira la cara!

—La gent està tan enrabiada amb la teva família… —va fer ell, terriblement nerviós.

—Però, per què? —va exclamar Daisy.

Els que eren allà a prop van sentir que apujava el to i la van mirar. A ella, li era igual.

—El teu pare ha arruïnat en Dave Rouzrokh —va respondre Charlie.

—Parles de l’incident del Ritz-Carlton? Però, què té a veure amb mi?

—En Dave cau bé a tothom, encara que sigui persa o no sé d’on. I ningú no es creu que sigui capaç de violar una noia.

—Jo no he dit mai que ho hagués fet!

—Ja ho sé —va respondre Charlie. Es veia ben bé que estava desesperat.

En aquells moments ja tothom la mirava fixament: Victor Dixon, Dot Renshaw, Chuck Dewar.

—Però me’n culparan, oi? —va preguntar Daisy a Charlie.

—El teu pare ha fet una cosa molt grossa.

Daisy s’havia enfredorit per la por. Perdria el triomf a l’últim minut?

—Charlie —va dir—. Què m’expliques? Parla’m clar, per l’amor de Déu.

Eva va passar la mà per la cintura de Daisy en un gest de suport.

—La mare diu que és imperdonable —va concloure Charlie.

—Com vol dir, imperdonable?

Ell la va mirar, abatut. No era capaç ni de parlar.

Però no calia. Daisy sabia què diria.

—S’ha acabat, oi? —va dir—. Em deixes plantada, oi?

Ell va assentir.

—Ens n’hem d’anar, Daisy —va dir Olga. Les llàgrimes li negaven els ulls.

Daisy va donar un cop d’ull al voltant. Va alçar la barbeta per mirar-se’ls bé tots: Dot Renshaw amb una mirada de plaer maliciós, Victor Dixon amb una altra d’admiració, Chuck Dewar, bocabadat, amb la sorpresa de l’adolescent, i Woody amb aire comprensiu.

—Us en podeu anar tots a fer punyetes —va dir ben fort—. Jo me’n vaig a Londres a ballar amb el rei!





3


1936





I


Era una assolellada tarda d’estiu del maig de 1936. Lloyd Williams estava a punt d’acabar el segon curs universitari a Cambridge. El feixisme començava a treure el seu nas mesquí entre els claustres de pedra blanca de la llegendària universitat.

Lloyd estudiava Llengües Modernes a l’Emmanuel College, o a «l’Emma», com en deia tothom. I si bé estudiava francès i alemany, tenia preferència per aquest darrer. Mentre llegia Goethe, Schiller, Heine o Thomas Mann en el silenci de la biblioteca i se submergia en l’esplendor de la cultura alemanya, de tant en tant alçava la vista de la taula per observar amb tristesa com l’Alemanya actual queia en la barbàrie.

Al cap de poc la branca local de la Unió de Feixistes Britànics va anunciar que el seu líder, sir Oswald Mosley, oferiria un míting a Cambridge. La notícia va fer viatjar Lloyd en el temps, al Berlín de 1933. Va tornar a veure els fatxendes dels camises brunes desballestant sense miraments l’oficina de la revista de Maud von Ulrich; va sentir un altre cop la veu escardalenca i rosegada d’odi de Hitler menyspreant la democràcia en presència de tot el Parlament; i li va tornar a recórrer una esgarrifança pel cos en recordar els gossos amb el morro ensagnat atacant Jörg, que duia aquella galleda capgirada al cap.

Ara Lloyd s’estava a l’andana de l’estació de Cambridge per retrobar-se amb la seva mare que arribava amb el tren de Londres. A Lloyd l’acompanyava Ruby Carter, activista com ell de la branca local del Partit Laborista. Ruby l’havia ajudat a organitzar el míting del dia: «La veritat sobre el feixisme». L’oradora no era altra que la mare de Lloyd: Eth Leckwith. El llibre que Ethel havia escrit sobre Alemanya havia tingut un gran ressò. Leckwith havia repetit com a candidata per a les eleccions parlamentàries de 1935 i tornava a ser parlamentària per Aldgate.

Lloyd tenia un nus a l’estómac a causa del míting. El nou partit polític de Mosley havia guanyat seguidors a cabassos, en part gràcies al suport del Daily Mail, que havia publicat un titular del tot infame: «VISCA ELS CAMISES NEGRES!». Mosley era un gran orador i sens dubte reclutaria nous membres. Era imprescindible que algú fes honor a la veritat per contrarestar les seves seductores mentides.

No obstant això, Ruby tenia ganes de fer-la petar i ara es queixava de la vida social de Cambridge.

—Com m’avorreixo amb aquests tòtils. Només pensen a anar al pub i a emborratxar-se —deia ella.

Lloyd va quedar sorprès. Es pensava que Ruby tenia molta vida social. Duia uns pantalons barats i sempre una mica cenyits que li marcaven unes corbes molsudes. La majoria dels homes la devien trobar atractiva, va pensar ell.

—I a tu què t’agradaria fer, a banda d’organitzar mítings del Partit Laborista? —va preguntar Lloyd.

—A mi m’encanta ballar.

—De pretendents, no te’n deuen faltar. A la universitat hi ha dotze homes per cada dona.

—No voldria ofendre ningú, però la majoria dels homes de la universitat són marietes.

A la Universitat de Cambridge hi havia molts homosexuals, Lloyd ja n’era conscient, però el va desconcertar que ella li tragués el tema. Tothom sabia que Ruby no tenia pèls a la llengua, però, tot i així, encara que vingués d’ella, l’havia incomodat. No sabia què respondre-li, així que va fer mutis.

—No ets pas un d’ells, oi? —va preguntar la noia.

—I és clar que no! Mira que n’ets, de ximpleta.

—Ep, que no cal insultar. Tens prou bona planta per ser del ram de l’aigua. L’únic que et falla és aquest nas aixafat.

—D’això, en diuen un compliment dubtós —va riure ell.

—Però sí que tens bona planta. T’assembles a Douglas Fairbanks Junior.

—D’acord, gràcies, però de marieta, res de res, eh?

—Que tens nòvia?

Ara ja començava a violentar-lo.

—No, per ara no.

Va mirar el rellotge i va treure el cap per mirar si venia el tren, en un gest d’impaciència forçada.

—Per què no?

—És que encara no he trobat la senyoreta «Adequada».

—Ah, molt bé, gràcies, gràcies.

Ell la va mirar. Ruby parlava mig en broma, però ell es fonia de vergonya perquè ella s’havia pres el comentari seriosament.

—No volia dir que tu…

—Sí, sí que ho volies dir. Tant hi fa. Ja ve el tren —va anunciar Ruby.

La locomotora entrava a l’estació i es va aturar immersa en un núvol de vapor. Es van obrir les portes i els passatgers van començar a baixar a les andanes: estudiants amb jaqueta de tweed, les esposes dels senyors importants que anaven a comprar, obrers amb gorres planes. Lloyd escorcollava la multitud per trobar-hi la seva mare.

—Segur que deu ser al vagó de tercera classe —va advertir Lloyd—. Qüestió de principis.

—Que vindràs a la meva festa d’aniversari? En faig vint-i-un! —li va preguntar Ruby.

—Està bé.

—La meva amiga té un pis petit a Market Street i la mestressa és sorda com una tàpia.

A Lloyd aquesta invitació l’incomodava i va vacil·lar a l’hora de respondre. Tot d’una va aparèixer la seva mare, estava preciosa, com un ocell cantaire amb un abric d’estiu vermell i un capell d’ala petita simpàtic i informal. La mare li va fer un petó i una abraçada.

—Fas molt bona cara, Lloyd —va dir—. Però t’hauré de comprar un altre vestit per al pròxim trimestre.

—Ja faig amb aquest, mare.

Lloyd tenia una beca que li cobria les taxes de la universitat i les despeses bàsiques per viure, però no li arribava per comprar-se roba. Quan va començar a estudiar a Cambridge la mare s’havia escurat les butxaques i li havia comprat un vestit de tweed per al dia i un altre de més elegant per a la nit, per als sopars de gala. Cada dia durant dos anys s’havia posat el conjunt de tweed i es notava. Lloyd cuidava molt les aparences i sempre es preocupava de dur la camisa blanca i polida, una corbata amb un nus perfecte i un mocador blanc doblegat a la butxaca del pit: entre els seus avantpassats hi devia haver un dandi amagat. El vestit estava ben planxat, però començava a veure’s rosegat. Tot i que en el fons desitjava tenir-ne un de nou, no volia que la seva mare es tornés a gastar els estalvis.

—Ja ho veurem —va dir la mare, que es va girar cap a Ruby. Va dirigir-li un somriure afable i li va oferir la mà—. Em dic Eth, Eth Leckwith —va dir amb la fermesa i la gràcia i l’habilitat d’una duquessa que estigués de visita.

—Encantada de conèixer-la. Em dic Ruby Carter.

—Tu també estudies, Ruby?

—No, faig de minyona a la gran mansió de Chimbleigh. —Ruby semblava avergonyida de fer aquesta confessió—. Queda a vuit quilòmetres d’aquí, però quasi sempre em deixen una bicicleta.

—Quina gràcia! —va exclamar Ethel—. Quan jo tenia la teva edat treballava de minyona en una mansió a Gal·les.

La Ruby va quedar perplexa.

—Vostè era minyona? I ara és parlamentària!

—D’això, se’n diu democràcia.

—La Ruby i jo hem organitzat plegats el míting d’avui —va dir Lloyd.

—I com està la cosa? —va preguntar la mare.

—Tot venut. Hem hagut de buscar un local més gran i tot.

—T’ho vaig dir, que tot aniria sobre rodes.

El míting havia estat idea d’Ethel. Ruby Carter i altres seguidors del Partit Laborista volien organitzar una manifestació que recorregués els carrers de la ciutat. Lloyd primer s’hi havia avingut. «Al feixisme se li ha de plantar cara obertament així que es presenti una possibilitat», va sentenciar.

No obstant això, Ethel li havia donat un altre consell. «Si ens manifestem i cridem consignes ens assemblem a ells», li havia dit. «Demostrem que som diferents. Organitzem un míting pacífic i intel·ligent per debatre què és realment el feixisme». Lloyd no les tenia totes. «Si voleu ja vindré jo a parlar», va afegir ella.

Lloyd havia traslladat la idea al partit de Cambridge. Hi va haver un debat obert i Ruby encapçalava l’oposició al pla d’Ethel, però, finalment, es van posar d’acord davant la perspectiva de tenir com a oradora una cèlebre parlamentària i activista.

Lloyd no estava convençut que fos la decisió més encertada. Recordava Maud von Ulrich a Berlín quan proclamava: «No hem de respondre a la violència amb violència». Aquesta havia estat la política del Partit Socialdemòcrata Alemany. Tant per a la família Von Ulrich com per a la mateixa Alemanya, aquesta política havia estat una catàstrofe.

Tots tres van caminar per les arcades romàniques de pedra color mostassa de l’estació i es van esmunyir per Station Road, un carrer amb cases de la pretensiosa classe mitjana fetes de la mateixa pedra mostassa. Ethel va agafar Lloyd de bracet.

—I com li van les coses al meu patufet universitari? —va preguntar.

Lloyd va somriure per la paraula «patufet». El noi la sobrepassava deu centímetres i estava molt fort perquè s’entrenava amb l’equip de boxa de la universitat: l’hauria pogut alçar amb una sola mà. Estava clar que la mare no cabia a la pell de satisfacció. Hi havia poques coses en la vida que a ella la fessin tan feliç com l’estada del seu fill a Cambridge. Possiblement per això li volia comprar vestits.

—Ja saps que m’encanta ser aquí —va dir ell—. Però encara m’agradaria més si això estigués ple a vessar de nois de classe obrera.

—I de noies —va incidir Ruby.

Van tombar per Hills Road, l’avinguda principal que conduïa al centre de la ciutat. D’ençà que havia arribat el ferrocarril, la ciutat s’havia estès pel sud cap a l’estació i s’havien aixecat esglésies al llarg de Hills Road per equipar el nou barri. Es dirigien a una capella baptista. El pastor, que era d’esquerres, els l’havia cedit de franc.

—Vaig arribar a un acord amb els feixistes —explicava Lloyd—. Els vaig prometre que ens abstindríem de fer la marxa si ells em donaven la seva paraula que farien el mateix.

—Que estrany que s’hi avinguessin —va dir Ethel—. Als feixistes els encanta fer marxes.

—Es van mostrat reticents, però vaig explicar a les autoritats de la universitat i a la policia la meva proposta, i els feixistes es van veure obligats a acceptar.

—Molt bona, la jugada.

—Però, mare, vejam si saps qui és el seu líder local? El vescomte d’Aberowen, també conegut com a Boy Fitzherbert, el fill del teu antic amo, el comte Fitzherbert! —Boy tenia vint-i-un anys, la mateixa edat que Lloyd. El vescomte estudiava al Trinity College de Cambridge, on anava l’aristocràcia.

—Mare meva! Què dius ara!

Semblava més estupefacta del que ell havia previst i se la va mirar atentament. S’havia posat pàl·lida.

—Si que t’has quedat parada.

—I tant! —De mica en mica va recuperar les forces—. El seu pare és sotssecretari d’Afers Estrangers. —El govern estava presidit per una coalició dominada pel Partit Conservador—. En Fitz deu estar avergonyit.

—Diria que la majoria dels conservadors són indulgents amb el feixisme. Em sembla que no hi veuen gaire mal a matar comunistes i perseguir jueus.

—Potser n’hi ha que no, però exageres una mica —va dir Ethel i va mirar Lloyd de cua d’ull—. Així que vas anar a trobar Boy?

—Sí. —Lloyd no entenia per què aquesta trobada despertava tant l’interès de l’Ethel—. Em pensava que era molt mala peça. A la seva habitació del Trinity tenia una caixa sencera de whisky escocès, dotze ampolles!

—Una vegada us vau conèixer, no te’n recordes?

—No. Quan?

—Tu tenies nou anys. Et vaig dur amb mi al palau de Westminster, poc després de ser escollida. Vam ensopegar amb en Fitz i en Boy a les escales.

Lloyd ho recordava vagament. Un cop més, aquest episodi amagava una importància misteriosa per a la seva mare.

—Era ell? Ja és ben curiós.

—El conec —va intervenir Ruby—. És un porc. Magreja les minyones.

Lloyd va quedar bocabadat, però la seva mare no semblava estranyada.

—És molt desagradable, sí, però això passa sovint. —Va fer una expressió de resignació que encara va trasbalsar més Lloyd.

Van arribar a la capella i hi van entrar per la porta del darrere. En una mena de sagristia els esperava Robert von Ulrich. Sorprenia l’aspecte de britànic que tenia amb aquell vestit llampant, verd i marró, i la corbata de ratlles. Es va aixecar i Ethel li va fer una abraçada. En un anglès perfecte, Robert va dir:

—Estimada Ethel, dus un barret preciós.

Lloyd va presentar la seva mare a les dones del Partit Laborista de Cambridge que estaven preparant safates de galetes i litres de te per servir després del míting. El noi havia sentit queixar-se tantes vegades la seva mare que la gent que organitzava actes polítics es pensava que els parlamentaris no anaven al vàter, que va demanar a Ruby:

—Li pots ensenyar a la meva mare on és el lavabo de dones?

Les dues dones van desaparèixer.

Lloyd va seure al costat de Robert i per encetar la conversa li va preguntar:

—Com va el negoci?

Robert regentava un restaurant freqüentat pels mateixos homosexuals que pocs minuts abans havien estat el motiu de les lamentacions de Ruby. Von Ulrich s’havia assabentat que Cambridge, cap al 1930, era una ciutat que els acollia, de la mateixa manera que Berlín ho havia estat pels volts del 1920. El nou local duia el mateix nom que el vell, Bistrot Robert.

—El negoci va bé —va respondre. Tot i així, l’expressió se li va enterbolir amb una mirada profunda de pànic—. Espero que aquesta vegada pugui conservar el que he construït.

—Ens hi estem deixant la pell per fer fora aquests feixistes. Mítings com el d’avui són la via per aconseguir-ho —va dir Lloyd—. La teva intervenció servirà de molt, ajudarà la gent a obrir els ulls. —Robert parlaria de l’experiència personal que havia viscut sota el règim feixista—. N’hi ha molts que diuen que això no passarà aquí, però s’equivoquen.

Robert feia que sí amb una expressió sinistra.

—El feixisme és una gran farsa, però una farsa seductora.

Lloyd recordava molt bé la seva estada a Berlín tres anys enrere.

—De vegades encara em pregunto què va passar amb l’antic Bistrot Robert —va dir.

—Vaig rebre la carta d’un amic —va explicar Robert amb una veu somorta a causa de la tristesa—. Ja no hi va ningú de l’antiga clientela. Els germans Macke en van subhastar el celler. Ara el sovintegen més els policies de rang mitjà i els buròcrates. —I encara el va notar més trist quan va afegir—: Ja no fan servir estovalles. —I de sobte va canviar de tema—: Vols anar al Trinity Ball?

La majoria de les universitats organitzaven danses d’estiu per celebrar el final dels exàmens. Els balls, més associats a les festes i als pícnics, tenien lloc durant la Setmana de Maig, tot i que incongruentment es feien al mes de juny. La fastuositat del Trinity Ball era famosa.

—M’encantaria anar-hi, però no m’ho puc permetre —va dir Lloyd—. Les entrades costen dues guinees, oi?

—A mi me n’han passat una, però si vols te la regalo. Una colla d’estudiants torrats ballant al so d’una banda de jazz és la imatge exacta que tinc jo de l’infern.

Lloyd estava temptat d’anar-hi.

—Però si no tinc frac. —Als balls de les universitats s’hi havia d’anar amb frac.

—Ja et deixo el meu. La cintura et ballarà, però tenim la mateixa alçada.

—Aleshores sí que hi aniré. Moltíssimes gràcies!

Ruby va tornar.

—La teva mare és fantàstica —va dir a Lloyd—. No sabia que hagués fet de minyona!

—Fa més de vint anys que conec Ethel i és una dona extraordinària, sí —va corroborar Robert.

—Ara entenc per què no has trobat encara la senyoreta «Adequada» —va dir Ruby a Lloyd—. Busques algú com ella i no n’hi ha gaires.

—Mira, en la segona part no t’equivoques —va respondre Lloyd—. No hi ha ningú com ella.

Ruby es va estremir com si alguna cosa li fes mal.

—Què tens? —va preguntar Lloyd.

—Mal de queixal.

—Has d’anar al dentista.

Ruby se’l va mirar com si hagués dit una estupidesa, i ell es va adonar que el sou d’una minyona no donava per pagar un dentista; Lloyd es va sentir ben ruc. Se’n va anar cap a la porta i va treure el cap per la nau central.

Com la majoria de les esglésies protestants, la capella era de planta rectangular i línies senzilles amb parets pintades de blanc. Feia un dia calorós, i els finestrals de vidres transparents estaven oberts. Les fileres de cadires estaven ocupades d’una punta a l’altra i l’audiència esperava expectant.

—Si a tothom li sembla bé, seré jo qui enceti el míting; tot seguit, en Robert ens explicarà la seva experiència personal i, en acabat, la meva mare el tancarà amb quatre apunts de política —va anunciar Lloyd quan Ethel va tornar.

Tothom hi va estar d’acord.

—Ruby, no et fa res vigilar els feixistes? Avisa’m si veus algun moviment.

Ethel va arrufar les celles.

—De debò que cal?

—No ens hem de refiar de la seva paraula.

—El punt de reunió és al capdamunt del carrer, a uns quatre-cents metres d’aquí. Cap problema, correré amunt i avall —va dir Ruby.

Mentre Ruby marxava per la porta del darrere, Lloyd va conduir Robert i la seva mare cap a l’interior de l’església. No hi havia cap tarima sinó una taula i tres cadires amb un faristol a un costat. Lloyd es va dirigir cap al faristol i els altres dos van seure al seu lloc. Es va sentir un aplaudiment breu i contingut.

—El feixisme està en marxa —va començar Lloyd— i és tan atractiu com perillós. Dóna falses esperances als aturats. Promulga un patriotisme fals. Els mateixos feixistes porten uniformes militars d’imitació.

Lloyd veia amb consternació com el govern britànic es dedicava a restar importància als règims feixistes. L’integrava una coalició amb predomini dels conservadors, juntament amb uns quants liberals i quatre ministres pròfugs i renegats del Partit Laborista. El secretari d’Afers Estrangers havia sortit reelegit just al novembre i ja havia proposat cedir bona part d’Abissínia als conqueridors italians i al seu líder feixista, Benito Mussolini.

Els alemanys, rearmats i agressius, encara eren pitjors. No feia ni dos mesos, Hitler havia violat el Tractat de Versalles enviant tropes a la desmilitaritzada Renània i Lloyd havia comprovat amb horror com cap país no havia tingut la voluntat d’aturar-lo.

Qualsevol esperança que el feixisme es limités a una aberració temporal ja s’havia esvaït. Lloyd creia que els països democràtics com França i la Gran Bretanya havien d’estar preparats per lluitar. Però això no ho diria en el seu discurs; no només la seva mare sinó la majoria dels membres del Partit Laborista eren contraris a reforçar l’armament britànic i confiaven que la Lliga de les Nacions seria capaç de negociar amb els dictadors. Volien evitar a tot preu que es repetís la terrible massacre de la Gran Guerra. Lloyd simpatitzava amb aquesta idea, però temia que no fos prou realista.

Fins i tot es preparava per anar a la guerra. A l’escola era un cadet i quan va arribar a Cambridge es va allistar al Cos d’Instrucció d’Oficials de la universitat, on ell era l’únic noi de classe obrera i per descomptat l’únic membre del Partit Laborista.

Va seure tan bon punt es van silenciar els aplaudiments. Era un orador clar i coherent, però no tenia l’habilitat de la seva mare per exaltar el cor de la gent; encara no.

Robert es va dirigir al faristol.

—Sóc austríac —va dir—. Durant la guerra em van malferir, els russos em van capturar i em va enviar a un camp de presoners a Sibèria. Quan els bolxevics van fer les paus amb els poders centrals, els vigilants ens van obrir les portes i ens van dir que érem lliures de marxar. Tornar a casa era el nostre problema, no pas el d’ells. El camí entre Sibèria i Àustria és llarg, més de quatre mil vuit-cents quilòmetres. Se’m va escapar l’autobús, així que vaig decidir tornar a casa a peu.

Somriures de sorpresa van inundar la sala, acompanyats de picades de mans d’admiració. Estava clar que Robert ja se’ls havia posat a la butxaca, pensava Lloyd.

Tot d’una va aparèixer Ruby. Se la veia enfurismada i li va xiuxiuejar a cau d’orella:

—Els feixistes acaben de passar a prop. Boy Fitzherbert ha acompanyat Mosley a l’estació del tren, i una colla d’exaltats amb samarretes negres corrien darrere el cotxe aclamant-lo.

Lloyd va arrufar el front.

—Ens van prometre que no farien la marxa. Ara diran que córrer darrere d’un cotxe no compta.

—Però quina diferència hi ha, eh?

—Algun fet violent?

—No.

—Estigues a l’aguait.

Ruby va marxar. Lloyd estava preocupat. Els feixistes havien trencat l’esperit de l’acord, per bé que no el text. S’havien fet veure al carrer vestits amb l’uniforme i no hi havia hagut cap contramanifestació. Els socialistes eren aquí, dins l’església, invisibles. L’únic testimoni de la seva resistència era una pancarta que penjava fora on es llegia «LA VERITAT SOBRE EL FEIXISME» en grans lletres vermelles.

—És un plaer ser aquí —prosseguia Robert—. Per a mi és un honor que m’hagin convidat a parlar davant d’una audiència com aquesta. També m’afalaga veure entre el públic clients del Bistrot Robert. Dit això, els haig d’advertir que la història que explicaré és molt desagradable, esfereïdora.

Va explicar com l’havien detingut conjuntament amb Jörg després d’haver-se negat a vendre el restaurant de Berlín als nazis. De Jörg va dir que era el seu xef i el seu soci de tota la vida, sense entrar en la seva relació homosexual, per bé que la gent de l’església que més el coneixia la intuïa.

L’audiència va guardar un silenci sepulcral mentre ell va començar a descriure els fets del camp de concentració. Lloyd va sentir crits ofegats d’horror quan va arribar al capítol dels gossos famèlics. Robert va escampar per tota la sala la tortura de Jörg amb una veu apagada però clara. Quan va arribar a la mort de Jörg, entre l’audiència ja hi havia qui somiquejava.

El mateix Lloyd va reviure la crueltat i l’angoixa del moment. S’encenia de ràbia pensant amb brètols de la talla de Boy Fitzherbert; les seves obsessions, les marxes al so de la música i els uniformes elegants amenaçaven d’arrossegar Anglaterra al mateix patiment.

Robert va seure al seu lloc i Ethel va anar cap al faristol. Tan bon punt va començar a parlar, Ruby va tornar a aparèixer; aquest cop treia foc pels queixals.

—Ja t’ho vaig dir que això no funcionaria! —va rebufar a l’orella de Lloyd—. En Mosley ja ha marxat, però els nois canten «Rule Britania!» a les portes de l’estació.

«Ara sí que han incomplert l’acord», va pensar Lloyd emprenyat. Boy havia trencat la seva promesa. Aquesta era la paraula d’un cavaller anglès.

Ethel explicava com el feixisme oferia solucions falses reduint les culpes a grups com els jueus o els comunistes en comptes d’atacar problemes més complexos com l’atur i la delinqüència. Es va burlar sense compassió del concepte del triomf de la voluntat comparant el Führer i el Duce amb dos abusananos de pati d’escola. Reclamaven el suport popular però no toleraven cap mena d’oposició.

Lloyd es va adonar que els feixistes passarien per l’església de tornada de l’estació i de camí cap al centre. Ja començava a sentir el rebombori que s’escolava pels finestrals oberts. Sentia el bram dels cotxes i dels camions que s’enfilaven per Hills Road, interromput de tant en tant per la dringadissa del timbre d’una bicicleta o el xisclet d’un infant. Li va semblar sentir un crit distant, inquietant, com els que fan una colla de nois avalotadors prou joves per sentir-se orgullosos de tenir una nova veu gruixuda. Es va posar tens, va dreçar les orelles, i va sentir més crits. Els feixistes feien una marxa.

Ethel forçava la veu al mateix temps que la cridòria s’intensificava a fora. Explicava per què la gent treballadora de tota mena havia de fer pinya amb els sindicats i el Partit Laborista si volien construir una societat més justa, pas a pas, dins d’un marc democràtic, però no per mitjà de les revoltes violentes que tant de mal havien fet a la Rússia comunista i a l’Alemanya nazi.

Ruby va tornar.

—Ara marxen per Hills Road —va mormolar en veu baixa i impacient—. Hem d’anar-hi i plantar-los cara!

—No! —va dir Lloyd a sota veu—. El partit ha pres una decisió conjunta: res de manifestacions. Ho hem de respectar. Hem de ser un moviment disciplinat! —Lloyd sabia que si apel·lava a la disciplina de partit Ruby cediria.

Ara els feixistes ja eren a tocar. Cantaven consignes i feien un gran escàndol. Lloyd calculava que devien ser uns cinquanta o seixanta. Li venien ganes d’anar-los a trobar i parar-los els peus. Dos nois joves que eren al fons de l’església es van posar dempeus i van anar fins als finestrals per treure el cap. Ethel de seguida va fer una crida a la calma:

—No reaccioneu al vandalisme tornant-vos uns vàndals —va esgrimir—. L’única cosa que aconseguireu és donar un pretext als diaris per dir que un bàndol és tan dolent com l’altre.

Es va sentir una trencadissa de vidres i va entrar una pedra per la finestra. Una dona va cridar i molts es van ajupir.

—Si us plau, torneu als vostres llocs —va cridar Ethel—. D’aquí a un minut ja hauran passat!

Ethel parlava amb una veu assossegada i tranquil·litzadora però poca gent se l’escoltava. Tothom mirava enrere, cap a les portes de l’església, atents a la xiuladissa i a les esbroncades que els venien dels violents del carrer. Lloyd va fer mans i mànigues per quedar-se quiet. Mirava la seva mare amb una expressió neutral i paralitzada, com si portés una màscara. Tots els ossos del seu cos frisaven per sortir a fora i apunyegar caps.

Al cap d’un minut l’audiència va recuperar certa calma. Van tornar a parar atenció a Ethel, si bé el públic encara estava neguitós i n’hi havia que de tant en tant miraven enrere.

—Som com una camada de conills, tremolant al cau mentre a fora la guineu gruny —va dir Ruby entre dents. Ho deia amb recança i Lloyd pensava que tenia raó.

Però la seva mare havia encertat les previsions: no van rebre més pedregades i els cants es van anar esvaint.

—Per què els feixistes busquen la violència? —va preguntar Ethel retòricament—. Els qui han sortit al carrer només són uns vàndals, però darrere hi ha algú que mou els fils, i les seves tàctiques tenen un objectiu. Si al carrer hi ha disturbis al·legaran que trontolla l’ordre públic, i, per tant, caldrà aplicar mesures dràstiques per restablir les normes de la llei. Entre aquestes mesures d’emergència s’il·legalitzaran els partits polítics democràtics com el Laborista, es prohibirà l’acció dels sindicats i enviaran la gent a la garjola sense judici; gent com nosaltres, gent de pau que només ha comès un crim: estar en desacord amb el govern. Creieu que això són fantasies, que una cosa així no passarà mai? Doncs bé, aquestes són les tàctiques que han estat utilitzant a Alemanya, i han funcionat.

Va continuar el discurs explicant com s’havia d’afrontar el feixisme: en grups de debat, en trobades com aquesta, escrivint cartes als diaris, servint-se de qualsevol oportunitat per fer l’ull viu i alertar tothom del perill. Però, fins i tot a Ethel, li costava que les seves paraules semblessin fermes i convincents.

Lloyd havia quedat tocat per la metàfora de Ruby amb els conills. Se sentia un covard. Era tanta la ràbia que sentia, que amb prou feines s’aguantava dret.

De mica en mica, l’ambient a la sala va recuperar la normalitat.

—En qualsevol cas, els conills estan sans i estalvis —va dir Lloyd tombant-se cap a Ruby.

—De moment —va advertir ella—. Però la guineu tornarà.





II


—Si t’agrada un noi, pots deixar que et faci un petó a la boca —deia Lindy Westhampton ajaguda a la gespa tot prenent el sol.

—I si t’agrada de bo de bo, et pot tocar els pits i tot —deia la seva germana bessona, Lizzie.

—Ara, per sota la cintura, tancat i barrat.

—Bé, fins quan et comprometis.

Daisy estava fascinada. Tenia coll avall que les noies angleses eren unes reprimides però s’equivocava de mig a mig. Les bessones Westhampton eren unes malaltes del sexe.

Estava feliç de la vida perquè l’havien convidat a Chimbleigh, la mansió de sir Bartholomew «Bing» Westhampton. Se sentia com si l’haguessin acceptat dins la societat anglesa. Però encara no havia conegut el rei.

Va recordar la humiliació de què va ser víctima al Club Nàutic de Buffalo i va notar que un sentiment de vergonya encara li produïa coïssor, com una nafra que encara fa mal per molt que s’hagi cicatritzat. Però quan sentia aquest dolor pensava que ballaria amb el rei i se’ls imaginava tots —Dot Renshaw, Nora Farquharson, Ursula Dewar— amb els ulls clavats a la seva foto al Buffalo Sentinel, llegint tot l’article fil per randa, amb l’enveja rosegant-los per dins. Com desitjava que tinguessin la valentia de dir-li que sempre havien estat amics seus.

Al principi no tot havia estat bufar i fer ampolles. Daisy havia arribat feia tres mesos amb la seva mare i la seva amiga Eva. El pare els havia donat un reguitzell d’instruccions sobre tota la munió de gent que quedava exclosa del bo i millor de l’escena social londinenca. Daisy es va començar a penedir d’haver marxat del ball del Club Nàutic tan segura d’ella mateixa. I si al capdavall tot quedava en res?

Però Daisy era una dona amb empenta i, de recursos, no li’n faltaven. Només necessitava tenir un peu a l’estrep. Fins i tot en activitats que no eren de molta volada, com ara les curses de cavalls i l’òpera, va conèixer gent de categoria. Flirtejava amb homes i picava la curiositat de les matrones quan els deixava caure que era rica i soltera. Un bon grapat de famílies de l’aristocràcia anglesa s’havien arruïnat amb la Depressió, i una hereva nord-americana seria benvinguda; la bellesa i l’encant importaven poc. Els agradava l’accent que tenia, li deixaven passar que agafés la forquilla amb la mà dreta, i els feia gràcia que conduís, ja que a Anglaterra només ho feien els homes. De noies angleses que muntessin a cavall com ella n’hi havia una bona colla, però poques demostraven la seguretat de Daisy damunt la sella. Amb tot, hi havia dones grans que se la miraven amb recel, però tard o d’hora es guanyava la consideració de totes elles, se sentia segura.

A Bing Westhampton, l’havia entabanat fàcilment. Escanyolit però amb un somriure triomfant, l’home tenia bon ull per a una noia bonica. Daisy estava convençuda que si topaven un capvespre al jardí, encara hi posaria més coses que l’ull. Ras i curt, les seves filles havien sortit com ell.

La festa de casa els Westhampton era una de tantes que s’organitzaven al comtat de Cambridge coincidint amb la Setmana de Maig. Entre els convidats hi havia el comte Fitzherbert, conegut com a Fitz, i la seva dona, Bea, comtessa de Fitzherbert, és clar, per bé que ella s’estimava més el títol rus de princesa. El seu fill gran, Boy, estudiava al Trinity College.

La princesa Bea era una de les matriarques que dubtava de Daisy. No mentia Daisy quan feia creure a la gent que el seu pare era un noble rus que ho havia perdut tot a la revolució i no pas el treballador d’una fàbrica que havia fugit cap a Amèrica amb la policia estalonant-lo. Però Bea no s’havia deixat ensarronar. «No recordo cap família de nom Peixkov, ni a Sant Petersburg ni a Moscou», va dir fingint perplexitat; Daisy, per la seva banda, va fer un somriure forçat com si el que pogués recordar la princesa no tingués cap transcendència.

A banda de Daisy hi havia tres noies més de la seva edat: les bessones Westhampton i May Murray, la filla d’un general. Els balls s’allargaven fins ben entrada la nit, així que tothom dormia fins al migdia, però les tardes eren un ensopiment. Les cinc noies passaven l’estona al jardí de panxa enlaire o bé passejant pels boscos.

—I un cop m’hagi compromès, què puc fer? —es preguntava Daisy ajaguda a l’hamaca.

—Pots fer-li manyagues en aquella cosa.

—Fins que brolla —va dir l’altra germana.

—Quin fàstic! —va exclamar May Murray, que no era tan agosarada com les bessones.

I això encara les va animar més.

—O l’hi pots xuclar —va afegir Lindy—. Els torna bojos.

—Pareu! —va protestar May—. Us ho esteu inventat tot.

Com que ja l’havien marejat prou van decidir passar a una altra cosa.

—M’avorreixo —va dir Lindy—. Què podem fer?

—Per què no ens presentem al sopar vestides d’home? —va proposar Daisy, empesa per un dimoniet entremaliat.

De seguida se’n va penedir. Una juguesca com aquesta podia engegar en orris la seva carrera social quan tot just acabava de començar.

Daisy havia ferit el sentiment alemany de les bones maneres d’Eva.

—Daisy, no parles seriosament, oi?!

—No —va respondre—. Quina idea més absurda.

Les bessones tenien els cabells llisos i rossos de la mare, no pas els rínxols negres del pare, però havien heretat d’ell la vena més múrria, així que la idea de Daisy els va encantar.

—Avui tots aniran de frac o sigui que els podem pispar els esmòquings —va suggerir Lindy.

—Sí! —va exclamar la bessona—. Els agafarem mentre prenen el te.

Daisy veia que ja era massa tard per fer-se enrere.

—No ens podem presentar al ball així! —va objectar May Murray.

Tota la festa s’havia organitzat per assistir, després del sopar, al Trinity Ball.

—Abans de marxar ens canviarem un altre cop —va suggerir Lizzie.

May era tímida, possiblement estava acoquinada pel seu pare militar, i sempre accedia a tot el que decidien les altres noies. Eva era l’única opositora i, per tant, no comptava. El pla va tirar endavant.

Quan va arribar l’hora de vestir-se per al sopar, una minyona va dur dos vestits d’home a l’habitació que compartien Daisy i Eva. La minyona es deia Ruby i just el dia anterior havia tingut un mal de queixal terrible. Daisy li havia donat diners perquè anés al dentista. L’home li havia arrencat el queixal corcat i ara Ruby estava tan animada que els ulls li espurnejaven i el malestar ja era aigua passada.

—Senyoretes, aquí ho tenen! —va exclamar—. Senyoreta Peixkov, crec que sir Bartholomew és prou baixet per a vostè i el senyor Andrew Fitzherbert per a la senyoreta Rothmann.

Daisy es va treure el vestit i es va posar la camisa. Ruby la va ajudar a cordar-se els botons dels punys. Després es va entaforar els pantalons de Bing Westhampton, negres amb una tira ensetinada. Es va posar la combinació per dins i va estirar els elàstics per deixar-los sobre les espatlles. Es va sentir una mica agosarada mentre es cordava la bragueta.

Cap noia no sabia com fer-se el nus de la corbata, de manera que van quedar ben desmanyotats. I a Daisy se li va ocórrer el toc de gràcia: amb el llapis de les celles es va pintar un bigoti.

—És extraordinari! —va exclamar Eva—. Encara t’afavoreix més!

Daisy va pintar dues patilles a les galtes d’Eva.

Les cinc noies es van trobar a l’habitació de les bessones. Daisy va entrar fent el fatxenda i amb un posat masculí que va provocar les rialletes histèriques de les altres.

May va expressar obertament el neguit que s’ocultava a la consciència de Daisy:

—Espero que nos ens fiquem de peus a la galleda.

—I què, si ens hi fiquem? —va replicar Lindy.

Daisy va optar per tirar-se els dubtes a l’esquena i gaudir del moment, de manera que va baixar al saló.

Van ser les primeres a arribar, la sala era buida. Daisy va recordar les paraules que Boy Fitzherbert havia dit al majordom, i amb veu d’home, pausada i feixuga, va dir:

—Grimshaw, sigui bon noi i posi’m un whisky. Aquest xampany té gust de pixum.

Les noies van esclafir a riure, escandalitzades.

Bing i Fitz es van presentar plegats. Bing duia una armilla blanca que feia pensar Daisy en una cuereta blanca endolada, un ocell blanc i negre, descarat i juganer. Fitz era un home de mitjana edat que feia de bon veure, amb cabells negres trencats per algun de gris. Per culpa de les ferides que havia patit a la guerra caminava amb un punt de coixesa i tenia una parpella caiguda; però aquests signes de valentia en el camp de batalla encara li conferien més elegància.

Quan Fitz va veure les noies, les va repassar de dalt a baix.

—Valga’m Déu! —va dir. El to era de rotunda disconformitat.

Daisy va viure uns moments de pànic absolut. I si ho havia engegat tot a rodar? Els anglesos podien arribar a ser més conservadors que ningú, tothom ho sabia. I si li deien que ja podia fer les maletes? Seria terrible. Dot Renshaw i Nora Farquharson es mofarien d’ella si tornava a casa amb la cua entre cames. Preferiria morir-se.

—Quina bona pensada! —va dir Bing, esclafint a riure—. Que ho ha vist, això, Grimshaw?

El majordom, ja gran, que havia entrat amb una xampanyera de plata carregada amb una ampolla, les observava sense esma.

—Molt divertit, sir Bartholomew —va esbufegar en un to d’una falsedat demolidora.

Bing no deixava d’escrutar-les amb delit però també d’una manera lasciva, i Daisy es va adonar —per bé que massa tard— que alguns homes podien interpretar malament un acte com aquest. Darrere del fet de vestir-se com el sexe oposat potser hi veien cert grau de llibertat sexual i el desig d’experimentar; una interpretació que podia portar-li problemes.

A mesura que la festa va anar congregant els convidats al sopar, la majoria va decidir seguir l’exemple de l’amfitrió i agafar-se l’entremaliadura de les noies com si formés part de la gresca, com una pallassada. No obstant això, Daisy ja veia que no a tothom li feia tanta gràcia. La mare de Daisy es va quedar blanca com un glop de llet quan les va veure, i va haver de seure perquè les cames li feien figa. La princesa Bea, per sobre dels quaranta anys, extremament encotillada i que un dia devia ser bonica, va arrufar el front cobert de pólvores i va arrufar les celles en un gest reprovador. Lady Westhampton, per la seva banda, era una dona jovial que encaixava la vida, i el seu marit pervers, amb un somriure de tolerància: reia obertament i felicitava Daisy pel bigoti.

Els nois que van arribar a última hora, també n’estaven encantats. El fill del general Murray, el tinent Jimmy Murray, menys conservador que el seu pare, reia a pler. Els fills Fitzherbert, Boy i Andy, van arribar junts, i la reacció de Boy va ser la més interessant de totes. Es mirava les noies absort amb una fascinació hipnòtica. Intentava dissimular-la fent-ne gaubança, rient-se’n com els altres homes, però estava clar que el tenien misteriosament captivat.

A l’hora de sopar les bessones van seguir la broma de Daisy i van començar a parlar com els homes, amb una veu gruixuda i animosa, cosa que feia riure tothom. Lindy va allargar la copa de vi.

—Com trobes aquest bordeus, Liz? —va dir.

—Li falta una mica de cos, amic meu. Sospito que en Bing l’ha aigualit. Ja ho pots ben creure —va contestar Lizzie.

Durant tot el sopar Daisy enxampava Boy mirant-se-la. No tenia l’elegància del seu pare, però tot i així feia goig, els ulls blaus de la mare l’afavorien. Daisy va començar a sentir-se incòmoda, com si Boy li devorés els pits. Per fer-lo baixar de la figuera, la noia li va dir:

—Ja has fet els exàmens, Boy?

—Marededéu, no!

—Està massa ocupat fent voleiar el seu avió per estudiar —va dir el seu pare. La frase tenia un deix de crítica però sonava també com si Fitz se sentís orgullós del seu fill gran.

—Calúmnies! —va dir Boy, fent-se l’ofès.

—Si no vols estudiar per què vas a la universitat? —va preguntar Eva, perplexa.

—Hi ha nois que no es molesten a llicenciar-se, sobretot si els estudis no són el seu fort —va explicar Lindy.

—Sobretot si són rics i ganduls —va afegir Lizzy.

—Jo sí que estudio! —va protestar Boy—. Però no tinc cap intenció de presentar-me als exàmens. No em vull guanyar la vida fent de doctor, per exemple.

Quan Fitz morís, Boy heretaria una de les fortunes més importants d’Anglaterra. I la seva afortunada dona seria comtessa de Fitzherbert.

—Un moment. De debò que tens un avió? —va preguntar Daisy aleshores.

—Sí, i tant. Un Hornet Moth. Sóc membre del Club Aeronàutic Universitari. Fem servir un petit camp d’aviació als afores de la ciutat.

—És fantàstic! Un dia m’hi has de portar!

—Ui, no, ni parlar-ne! —va exclamar la mare de Daisy.

—No passaràs nervis? —va preguntar Boy a Daisy.

—I ara!

—Aleshores t’hi portaré. —Es va girar cap a Olga—. No correrà cap perill, senyora Peixkov. Li prometo que l’hi tornaré d’una peça.

Daisy estava tota entusiasmada.

La conversa va fer un tomb i es va endinsar en el tema estrella de l’estiu: el flamant i ben plantat rei d’Anglaterra, Eduard VIII, i el seu afer amorós amb Wallis Simpson, una dona nord-americana separada del seu segon marit. Els diaris de Londres no en feien cap esment, excepte que incloïen la senyoreta Simpson a les llistes dels convidats als actes reials; però la mare de Daisy rebia per correu els diaris d’Amèrica i tota la premsa n’anava plena, tothom vaticinava que Wallis es divorciaria del senyor Simpson i es casaria amb el rei.

—És del tot impossible —va sentenciar Fitz amb severitat—. El rei és el cap de l’Església d’Anglaterra. No es pot casar amb una dona divorciada.

Les noies es van retirar, van deixar els homes amb la copa i el puro, i van córrer a canviar-se. Daisy va decidir que volia demostrar com n’era, de femenina, i va triar un vestit de ball de seda rosa estampat amb unes floretes que feia joc amb una jaqueta de mànigues curtes bombades.

Eva duia un vestit de gala negre, de línies molt senzilles, sense mànigues. L’últim any s’havia aprimat, s’havia canviat el pentinat i, seguint les lliçons de Daisy, havia après a vestir-se adoptant un estil propi, entallat i poc carregat, que l’afavoria. Eva ja era una més de la família i per a Olga era un plaer comprar-li roba. Ara Daisy la tenia per la germana que mai no va tenir.

A fora encara quedava una mica de claror quan tots van pujar als cotxes i als carruatges i van fer via al centre de la ciutat, a vuit quilòmetres de la casa.

Daisy va pensar que Cambridge era el lloc més pintoresc que mai havia vist, amb aquells carrerons sinuosos i aquells edificis universitaris tan senyorials. Van baixar al Trinity College i Daisy en va observar l’estàtua del fundador, el rei Enric VIII. Després de travessar la porta fortificada del segle XVI Daisy va contemplar a pler les vistes que tenia davant seu: un gran pati interior, cobert de gespa segada i encreuada per uns caminals empedrats, amb una font d’arquitectura treballada al bell mig. A tots quatre costats, els edificis de roca daurada deteriorada pel temps formaven el teló de fons sobre el qual nois joves vestits de frac ballaven airosament amb noies vestides per a l’ocasió, mentre ramats de cambrers amb roba d’etiqueta servien safates curulles de copes de xampany. Daisy, més contenta que un gínjol, va picar de mans: aquesta era exactament la mena de coses que li agradaven.

Va ballar amb Boy, amb Jimmy Murray i després amb Bing, que l’arrambava fort i feia lliscar la mà dreta sobre el dors de la noia fins a arribar a la protuberància dels malucs. Ella va optar per no remugar. L’orquestra anglesa tocava una imitació pobra del jazz americà, però sonava fort i amb ritme, i es coneixien els temes més famosos.

Es va fer de nit i el pati va quedar il·luminat per la flamarada de les torxes. Daisy va parar de ballar per anar a buscar Eva, que, no sempre segura de si mateixa, de tant en tant necessitava una empenta per conèixer la gent. Malgrat tot, no s’havia de preocupar: Eva parlava amb un estudiant d’una elegància flagrant, enfundat en un vestit que li anava balder i li ballava per tots costats. Eva li va presentar Lloyd Williams.

—Parlàvem del feixisme a Alemanya —va dir Lloyd per si Daisy volia afegir-se a la conversa.

—Més avorrit impossible —va fer la noia.

Lloyd no la va sentir.

—Vaig ser a Berlín ara fa tres anys, quan Hitler va arribar al poder. No vam coincidir amb l’Eva però resulta que tenim algunes coneixences en comú.

Va aparèixer Jimmy Murray i va demanar a Eva si volia ballar. Lloyd va fer cara de pomes agres en veure-la marxar, però va reaccionar amb bons modals i, tot gentil, va preguntar a Daisy si la volia seguir. Tots dos van atansar-se a l’orquestra.

—Molt interessant la seva amiga Eva —va dir ell.

—Caram, senyor Williams, aquestes són les paraules que qualsevol noia desitjaria sentir de la seva parella de ball —va contestar Daisy, tot i que tan bon punt havia deixat anar aquestes paraules, ja es penedia de semblar una nena rabiüda.

A ell, però, li va fer gràcia.

—Estimada, i quanta raó té —va dir somrient—. Em mereixo l’amonestació. M’haig d’esforçar a ser més galant.

Lloyd encara li va resultar més encantador perquè sabia riure’s d’ell mateix. Semblava una persona segura.

—També s’allotja a Chimbleigh, com la senyoreta Eva? —va preguntar ell.

—Sí.

—Aleshores deu ser la nord-americana que va donar diners a Ruby Carter perquè anés al dentista.

—I com carai ho sap, vostè, això?

—És amiga meva.

Daisy estava desconcertada.

—I hi ha gaires universitaris que tinguin amigues minyones?

—Ui, quina altivesa! La meva mare era minyona abans de ser parlamentària.

Daisy va sentir com s’enrojolava. Odiava la gent altiva i sovint acusava els altres de ser-ho, sobretot a Buffalo. Estava convençuda que ella no tenia res a veure amb actituds indignes com aquestes.

—Ja veig que vostè i jo hem començat amb mal peu, oi? —va fer ella quan el ball s’acabava.

—No s’ho pensi —va contradir-la Lloyd—. Vostè pot considerar que el feixisme és del tot avorrit, no obstant això, es fica una refugiada alemanya a casa i fins i tot la convida a viatjar per Anglaterra al seu costat. A més a més, pensa que les minyones no tenen dret a tenir amistat amb estudiants i, no obstant això, li paga el dentista a la Ruby. Sincerament, no crec que aquesta nit trobi una noia la meitat d’intrigant que vostè.

—M’ho prendré com un compliment!

—Miri, ja ve el seu amic feixista, Boy Fitzherbert, l’ajudo a esbandir-se’l?

Daisy va notar que Lloyd tenia ganes de tenir-se-les amb Boy.

—I ara! —va exclamar, i es va girar per somriure a Boy.

Boy feia cara de pocs amics i va saludar Lloyd amb el cap.

—Bona nit.

—Bona nit —va fer Lloyd—. Em van decebre molt els seus feixistes amb la marxa que van fer dissabte per Hills Road.

—Ah, sí! —va dir Boy—. Estaven massa excitats.

—No m’ho esperava i menys perquè vostè m’havia donat la paraula que no hi hauria marxa.

Daisy va veure que la situació feia bullir Lloyd d’indignació sota la màscara de cortesia impassible.

Boy no tenia ganes d’escoltar-se’l.

—Em sap greu —es va limitar a dir, i després es va dirigir a Daisy—: Som-hi, que li ensenyaré la biblioteca! És de Christopher Wren.

—Serà un plaer! —va assentir ella. Va fer adéu amb la mà a Lloyd i va deixar que Boy se l’emportés del braç. Lloyd es va quedar mirant amb cara llarga com desapareixia la noia, cosa que a ella la delectava.

A la banda oest del pati interior hi havia un passatge que duia a un altre pati més petit on hi havia un únic edifici sumptuós en la llunyania. Daisy contemplava els claustres a la planta baixa. Boy li explicava que els llibres eren en una planta superior per si de cas el riu Cam es desbordava.

—Vinga, anem a veure el riu —va proposar—. De nit és preciós.

Daisy tenia vint anys i, si bé era inexperta, sabia que a Boy poc li importava contemplar rius de nit. Però, després de la reacció que havia tingut en veure-la vestida d’home, es preguntava si en el fons li agradaven més els homes que les dones. Aviat ho sabria, va pensar.

—De debò que coneix el rei? —li va preguntar mentre Boy se l’enduia a un segon pati.

—Sí. Evidentment, és amic del meu pare i de tant en tant ve a casa nostra. I li he de dir que està molt entusiasmat amb les meves idees polítiques.

—M’encantaria conèixer-lo! —Es comportava com una ingènua, n’era conscient, però aquesta era una oportunitat d’or i no la deixaria escapar.

Van travessar una porta i van sortir davant la gespa tendra que baixava pendent avall fins a arribar a un riu estret i emmurallat.

—A aquesta zona l’anomenen la Fondalada —va explicar Boy—. La majoria de les universitats més antigues tenen el domini dels camps que hi ha a l’altra banda del riu.

Va posar el braç al voltant de la cintura de Daisy mentre s’atansaven al petit pont. La mà, com si fes un gest involuntari, es va desplaçar cap amunt fins que el dit índex va arribar a la part inferior de la pitrera.

Al final del pontet, dos servents de la universitat uniformats muntaven guàrdia, segurament per evitar que es colés cap espavilat.

—Bona nit, vescomte d’Aberowen —va mormolar un dels homes. L’altre va ofegar una rialleta. Boy li va respondre amb un gest de cap imperceptible. Daisy es preguntava a quantes noies més havia fet travessar el pont.

Sabia que Boy tenia un motiu per fer-li fer aquesta passejada, i, efectivament, es va aturar en la foscor i li va posar les mans sobre les espatlles.

—Haig de reconèixer que el conjunt que duia a l’hora de sopar li estava la mar de bé. —Boy tenia una veu gutural i excitada.

—Me n’alegro.

Ella sabia que el petó estava a punt de caure i la idea l’encenia per dins però encara no estava del tot a punt. Daisy el va apartar amb el palmell de la mà al pit del noi i el va mantenir a certa distància.

—Vull que em presenti la cort reial —li va etzibar ella—. Ho podria aconseguir o és molt complicat?

—De complicat, res —va dir ell—. Si més no per a la meva família, ni tampoc per a una bellesa com vostè. —I amb avidesa va abaixar el cap per trobar-se amb el d’ella.

Ella es va corbar enrere.

—M’ajudarà? Muntarà una cita per presentar-me?

—No ho dubti.

Daisy se li va acostar i va notar l’erecció que excel·lia per sota els pantalons. «No», va pensar ella, «no li agraden més els homes».

—M’ho promet? —va insistir la noia.

—L’hi prometo —va dir ell panteixant.

—Gràcies —va dir finalment Daisy, i aleshores va entregar-se als petons de Boy.





III


La caseta de Wellington Row era plena de gom a gom a la una en punt d’un dissabte al migdia. Al sud de Gal·les, a Aberowen, l’avi de Lloyd seia a la taula de la cuina amb una mirada d’orgull. A una banda tenia el seu fill, Billy Williams, un miner del carbó que havia esdevingut parlamentari per Aberowen. A l’altra banda, el seu nét Lloyd, estudiant de la Universitat de Cambridge. I encara hi faltava la seva filla, també parlamentària. Era la dinastia Williams. Aquí ningú no gosaria dir-ho —el concepte de dinastia no era democràtic i aquesta gent creia en la democràcia com el Papa creu en Déu— però el mateix Lloyd sospitava que l’avi ho pensava.

La família compartia taula amb l’amic de l’ànima i agent polític de l’oncle Billy, Tom Griffiths. Per a Lloyd era un honor seure entre aquests homes. L’avi era un veterà del sindicat dels miners; a l’oncle Billy li havien fet un consell de guerra el 1919 per haver revelat la guerra secreta de la Gran Bretanya contra els bolxevics. Tom havia lluitat al costat de Billy en la batalla del Somme. Això era més impressionant que no pas sopar amb la reialesa.

L’àvia de Lloyd, Cara Williams, els havia servit un estofat de vedella amb pa fet a casa, i ara tots seien amb un te a la mà i un cigarret a l’altra. Com era costum quan Billy hi anava, els amics i els veïns l’havien anat a veure. N’hi havia una dotzena i ara la meitat estaven estintolats a la paret fumant la pipa o el cigarret que s’acabaven de cargolar, empudegant la petita cuina amb la fortor d’homes i de tabac.

Billy era d’estatura baixa i d’espatlles amples com la majoria dels miners, però, a diferència dels altres, anava ben arreglat, amb un vestit blau marí, una camisa blanca neta i una corbata vermella. Lloyd va observar que tots el cridaven pel nom de pila, per destacar que era un d’ells, i que l’havien investit de poder amb els seus vots. A Lloyd l’anomenaven «xaval» per deixar clar que no es deixaven impressionar per un estudiant universitari, però a l’hora d’adreçar-se a l’avi deien «senyor Williams»: era a qui respectaven de debò.

La porta del darrere era oberta i Lloyd podia veure la muntanya de residus de la mina, una pila que no parava de créixer i que ara ja arribava al camí que hi havia darrere la casa.

Lloyd tenia previst passar les vacances d’estiu coordinant per quatre penics un camp de treball per a miners desocupats. El projecte consistia a renovar la biblioteca de l’Institut dels Miners. Per a Lloyd l’exercici físic d’allisar parets, pintar i penjar prestatgeries era aire fresc que l’ajudava a trencar amb les lectures de Schiller en alemany i Molière en francès. Li agradava fer bromes amb els homes: havia heretat de la seva mare el gust pel sentit de l’humor gal·lès.

S’ho passava la mar de bé, però aquí no lluitava contra el feixisme. Posava cara de pomes agres cada vegada que recordava com s’havia estat amagat a la capella baptista mentre Boy Fitzherbert i la resta de provocadors anaven cantant pel carrer i els llençaven pedres per les finestres. Tant de bo que hagués sortit fora i hagués amollat un cop de puny a algú. Potser hauria estat una estupidesa però almenys ara se sentiria millor. Hi pensava cada nit abans de rendir-se al son.

També pensava en Daisy Peixkov i en aquella jaqueta de seda rosa i les mànigues bombades.

S’havia vist una segona vegada amb Daisy en un concert de la Setmana de Maig. El seu veí d’habitació a l’Emmanuel tocava el violoncel al recital organitzat a la capella del King’s College i Daisy hi havia assistit amb els Westhampton. Duia un barret de palla amb les ales doblegades cap amunt, que li donava un aire de col·legiala entremaliada. Després de l’audició la va anar a trobar i li va estar fent preguntes sobre Amèrica perquè ell mai no hi havia estat. Volia saber coses sobre l’administració del president Roosevelt i si hi havia res que valgués la pena ensenyar a la Gran Bretanya, però la conversa de Daisy es limitava a festes en tornejos de tennis, de polo, o en clubs nàutics. Malgrat tot, Lloyd s’havia tornat a quedar encegat per ella. Li agradava aquella manera seva d’enraonar tan desimbolta, sobretot perquè, de tant en tant, el sorprenia amb enginy i hi afegia unes pinzellades de sarcasme. Ell li havia dit: «No voldria apartar-la dels seus amics, només li volia preguntar sobre el New Deal»; i ella li havia contestat: «Caram, noi, si que té la mà trencada a adular una noia». Quan ja marxaven, Daisy li va dir: «Truqui’m quan vingui a Londres. Mayfair dos quatre tres quatre».

Havia dinat a casa els avis camí de l’estació. Disposava d’uns dies lliures al camp de treball i havia d’agafar el tren per fer una escapada breu a Londres. Tenia poques esperances de topar amb Daisy pel carrer. Londres no era una ciutat petita com Aberowen.

Al camp de treball s’encarregava de l’educació política i va explicar al seu avi que havia organitzat un cicle de conferències amb catedràtics d’esquerres de Cambridge.

—Els dic que tenen l’oportunitat de sortir de la torre de marfil i de trobar-se amb la classe treballadora, i no saben dir-me que no.

L’avi va deixar caure els ulls pàl·lids i blaus sobre el nas llarg i afilat.

—Espero que els nostres nois els ensenyin, si més no, un parell de coses sobre el món real.

Lloyd va observar el fill de Tom Griffiths, dret a la porta oberta del darrere, parant l’orella. Amb setze anys, Lenny ja tenia el perfil característic dels Griffiths, una barba negra que mai no se n’anava per més que s’acabessin d’afaitar.

—Lenny ha discutit amb un professor marxista.

—Ben fet, Len —va dir l’avi. El marxisme era popular al sud de Gal·les, de vegades anomenat irònicament «la petita Moscou», però l’avi sempre havia estat un fervent opositor al comunisme.

—Lenny, explica a l’avi què li has dit —va demanar-li Lloyd.

—El 1872 el líder anarquista Mikhaïl Bakunin va advertir a Karl Marx que els comunistes al poder serien tan opressors com l’aristocràcia que havien rellevat. Després del que va passar a Rússia, encara gosa dir que Bakunin anava errat? —va dir Lenny rialler.

L’avi va aplaudir. Sempre s’havia acollit amb delit qualsevol guspira que encengués el debat al voltant de la taula d’aquella cuina.

L’àvia de Lloyd li va servir un te acabat de fer. Cara Williams tenia els cabells grisos, la cara plena d’arrugues i anava encorbada, com la majoria de les dones de la seva edat a Aberowen.

—Ja festeges, fillet meu? —va preguntar l’àvia a Lloyd.

Els homes reien i parpellejaven sorneguers.

A Lloyd li van pujar els colors a la cara.

—Els estudis em tenen massa ocupat, àvia. —Però li va venir la imatge de Daisy Peixkov seguida del seu número de telèfon: «Mayfair dos quatre tres quatre».

—I aleshores qui és la tal Ruby Carter? —va voler saber l’àvia.

Els homes van esclafir a riure.

—T’han ben enxampat, xaval! —va bromejar l’oncle Billy.

La mare de Lloyd segur que havia xerrat massa.

—La Ruby és una dirigent dels laboristes de Cambridge i prou —va remugar Lloyd.

—Ui, sí, m’has deixat ben convençut —va respondre Billy amb sarcasme, i els homes van tornar a riure pels colzes.

—Àvia, no t’agradaria gens que sortís amb la Ruby. Porta la roba massa cenyida per al teu gust —va afegir Lloyd.

—No sembla que et convingui gaire, doncs —va respondre Cara—. Ara vas a la universitat i has de mirar més amunt.

Lloyd va observar que era tan esnob com Daisy.

—No passa res amb la Ruby —va explicar—, només que no n’estic enamorat.

—T’has de casar amb una dona que tingui una educació, una mestra o una infermera.

El cas és que l’àvia no s’equivocava. A Lloyd li agradava la Ruby però mai no se n’enamoraria. Era força bonica i també intel·ligent, i Lloyd era tan vulnerable com qualsevol altre home a una silueta amb corbes com la seva, però tot i així sabia que no li convenia. I pitjor encara, l’àvia havia posat el seu dit arrugat just a la llaga: la perspectiva de Ruby era limitada i els horitzons estrets. No tenia res de fascinant. La Daisy, en canvi, sí.

—Au va, prou de xerrameca de dones —va fer l’avi—. Billy, quines novetats ens pots explicar d’Espanya?

—La cosa no pinta bé —va anunciar Billy.

Tot Europa tenia la mirada fixa en Espanya. Un cop d’Estat militar amb la connivència de feixistes i conservadors havia intentat enderrocar el govern d’esquerres escollit al febrer. El general revoltat, Franco, s’havia guanyat el suport de l’Església catòlica. La notícia havia fet trontollar la resta del continent com un terratrèmol. Després d’Alemanya i Itàlia, cauria també Espanya en la maledicció del feixisme?

—Com ja sabeu, va ser una insurrecció matussera i hauria fracassat —continuava Billy— si Hitler i Mussolini no l’haguessin salvat enviant-hi amb avió, des del nord d’Àfrica, el reforç de milers de tropes rebels.

—I els sindicats van salvar el govern! —va intervenir Lenny.

—I tant —va fer Billy—. El govern va ser lent a reaccionar, però els sindicats es van avançar i van organitzar els treballadors, els van repartir les armes que havien decomissat dels arsenals militars, dels vaixells i de les botigues d’armes, i de qualsevol racó on n’hi hagués.

—Per fi algú que els planta cara. Fins ara els feixistes han avançat sense que ningú no els posés pals a les rodes. A Renània i a Abissínia tal com van entrar es van apoderar de tot el que volien. Donem gràcies a Déu perquè el poble espanyol ha tingut pebrots i ha dit «no» —va dir l’avi.

Dels homes que hi havia recolzats a les parets va arribar un murmuri d’aprovació.

Lloyd tornava a recordar aquella tarda de dissabte a Cambridge. Ell tampoc no havia posat pals a les rodes als feixistes. Per dins se li regirava la bilis de frustració.

—Però poden guanyar? —va preguntar l’avi—. Em sembla que ara el problema és l’armament, oi?

—I tant! —va assentir Billy—. Els alemanys i els italians fan arribar armes i munició als rebels, a més d’avions de caça i pilots. Però no hi ha ningú que ajudi el govern escollit a les urnes.

—Collons, i com és que ningú no els ajuda? —va demanar Lenny aïrat.

Cara se’l va mirar des dels fogons. Els ulls negres i mediterranis de la dona descarregaven desaprovació; per uns moments, Lloyd va veure la noia bonica que havia estat.

—A la meva cuina no hi vull aquest vocabulari! —va advertir.

—Perdoni’m, senyora Williams.

—Us puc explicar el fons de la qüestió —va avançar Billy, i tots els homes van fer muts i van obrir bé les orelles—. El primer ministre francès, Léon Blum, socialista, com tots sabeu, ho tenia tot a punt per ajudar-los. Ja té un veí feixista, Alemanya, i l’última cosa que vol és un altre règim feixista a la frontera del sud. Si Blum enviés armes al govern espanyol aixecaria la ira de la dreta francesa, i també dels socialistes francesos catòlics, però Blum ho podria suportar, sobretot si obtingués el suport dels anglesos i pogués argumentar que armar el govern espanyol responia a una iniciativa internacional.

—I què ha fallat, doncs? —va preguntar l’avi.

—El nostre govern el va convèncer perquè es fes enrere. Blum va venir a Londres i el nostre secretari d’Afers Estrangers, Anthony Eden, li va negar el suport.

L’avi rabiava.

—I per què necessita aquest suport? Com pot ser que un primer ministre socialista es deixi intimidar pel govern conservador d’un altre país?

—Perquè a França també hi ha perill de cop d’Estat militar —va argumentar Billy—. La premsa és de la dreta més recalcitrant i incita els feixistes de casa a caure en una exaltació col·lectiva. Blum s’hi pot enfrontar amb el suport dels britànics, però té poques possibilitats d’èxit si no hi compta.

—O sigui que ja hi som una altra vegada. El nostre govern donant peixet al feixisme!

—Tota aquesta colla de tories tenen inversions a Espanya: vi, tèxtil, carbó, acer. Els fa por que el govern d’esquerres els expropiï.

—I què me’n dius, dels nord-americans? Ells creuen en la democràcia. Segur que enviaran armes a Espanya.

—Sí, això és el primer que penses, oi? Però hi ha un lobby catòlic molt ben finançat, encapçalat per un multimilionari anomenat Joseph Kennedy, que s’oposa a qualsevol ajut al govern espanyol. I, als Estats Units, un president demòcrata necessita el suport dels catòlics. Roosevelt no farà cap gest que faci perillar el New Deal.

—Bé, sí que podem fer una cosa —va irrompre Lenny Griffiths amb una mirada desafiant d’adolescent.

—Digues, noi? —va animar-lo Billy.

—Podem anar a Espanya i lluitar.

—Lenny, no diguis bestieses —li va contestar el seu pare.

—Hi ha molta gent arreu del món que parla d’anar-hi, fins i tot a Amèrica. Volen formar unitats de voluntaris que lluitin al costat de l’exèrcit regular.

Lloyd es va alçar d’un bot.

—De debò? —Era la primera vegada que en sentia parlar—. I com ho saps?

—Ho he llegit al Daily Herald.

Lloyd estava electritzat. Voluntaris mobilitzant-se per anar a Espanya i lluitar contra els feixistes!

—Bé, tu no hi vas i no hi ha res més a dir —va dir Tom Griffiths a Lenny.

—Recordeu aquells nois que van dir que tenien una edat falsa per poder lluitar a la Gran Guerra? N’hi havia milers —va respondre Billy.

—I la majoria no van servir de res —va afegir Tom—. Recordo aquella criatura que somiquejava davant del riu Somme. Billy, com es deia?

—Owen Bevin. Va fugir per cames, oi?

—I tant, va fugir d’un escamot d’execució. Els malparits el van disparar per desertor. Tot just tenia quinze anys, acabat de sortir de l’ou, pobret.

—Jo en tinc setze —va saltar Lenny.

—Ui! Quina diferència —va exclamar el seu pare.

—D’aquí a deu minuts en Lloyd perdrà el tren de Londres —va anunciar l’avi.

Lloyd s’havia quedat tan petrificat amb la revelació de Lenny que no havia estat al cas de l’hora. Va saltar, va fer un petó a l’àvia i va engrapar la seva petita maleta.

—Vinc amb tu fins a l’estació —li va dir Lenny.

Lloyd es va acomiadar de tothom i d’una revolada va marxar muntanya avall. Lenny no deia ni piu, se’l veia capficat. A Lloyd ja li estava bé no fer-la petar: li bullia el cap.

El tren ja era a l’andana. Lloyd va comprar un bitllet de tercera cap a Londres. Quan ja estava a punt de pujar-hi, Lenny li va preguntar:

—Lloyd, digue’m què puc fer per tenir el passaport?

—De debò que vols marxar a Espanya?

—Au, va, no perdis el temps. Necessito saber-ho.

Va sonar el xiulet. Lloyd va saltar dalt del tren, va tancar la porta i va abaixar la finestreta.

—Ves a Correus i demana un formulari.

—Si vaig a l’oficina de Correus d’Aberowen i demano un formulari de passaport, no haurà passat ni mig minut que la meva mare ja n’estarà al corrent —es va queixar Lenny, desanimat.

—Doncs vés a Cardiff —va dir Lloyd.

El tren va iniciar la marxa. Lloyd va seure i es va treure de la butxaca El roig i el negre de Stendhal en francès. Tenia els ulls perduts a la pàgina sense llegir-ne ni un mot. Només podia pensar en una idea: marxar a Espanya.

Hauria de tenir por, però ara mateix només sentia excitació davant la idea de lluitar —lluitar de veritat, no només organitzant mítings— contra la mena d’homes que havien llençat els gossos a Jörg. Segur que la por vindria més tard. Abans d’un combat de boxa, als vestuaris, no tenia por. Però quan es trobava al ring amb l’home que el volia estomacar fins a deixar-lo inconscient, quan es fixava en aquelles espatlles musculoses, els punys de ferro i la cara de botxí, aleshores se li assecava la gola, el cor li pesava i havia de reprimir l’impuls d’agafar i fugir.

Ara mateix només el preocupaven els seus pares. Bernie estava tan satisfet de tenir un fillastre a Cambridge —ho havia escampat per mig East End— i per a ell seria un daltabaix si Lloyd marxava abans de llicenciar-se. Ethel viuria amb la por que al seu fill el ferissin o el matessin. Tots dos s’endurien un bon disgust.

I després hi havia altres esculls. Com podia arribar a Espanya? A quina ciutat aniria? Com pagaria el viatge? Només el frenava un petit inconvenient: Daisy Peixkov.

Es va dir a si mateix que no podia ser tan ridícul. Només l’havia vista dues vegades. De fet, ella no tenia cap interès en ell. Ella havia estar hàbil en això, perquè eren incompatibles. Daisy era filla d’un multimilionari, membre de l’alta societat i amb poca substància al cervell, a més, trobava avorrit parlar de política. A ella li agradaven els homes com Boy Fitzherbert; només aquest fet ja demostrava que no era la persona adequada per a Lloyd. No obstant això, no se la podia treure del cap, i el pensament de marxar a Espanya i perdre l’oportunitat de tornar a veure-la l’aclaparava.

«Mayfair dos quatre tres quatre».

Se sentia avergonyit de tenir aquests dubtes, sobretot quan recordava la clara determinació de Lenny. Lloyd feia anys que parlava de lluitar contra el feixisme. Ara tenia l’oportunitat de fer-ho. No podia deixar d’anar-hi.

Va arribar a l’estació de Paddington, a Londres, va agafar el metro fins a Aldgate i, caminant va arribar a la filera de cases de Nutley Street que l’havia vist néixer. Va obrir la porta amb la seva clau. No havia canviat gaire des que era petit, l’única innovació era el telèfon que hi havia en una tauleta al costat del penjador de barrets. Era l’únic telèfon del carrer i els veïns en feien ús com si fos públic. A tocar de l’aparell hi havia una capseta on deixaven els diners de la trucada.

La seva mare era a la cuina. Duia el barret posat i ja estava preparada per anar a fer un míting del Partit Laborista —com sempre— però va posar el bullidor al foc i li va preparar un te.

—Com van les coses per Aberowen? —va preguntar.

—Aquest cap de setmana hi és l’oncle Billy —va explicar Lloyd—. Tots els veïns s’apleguen a la cuina de l’avi. És com si fos una cort medieval.

—Estan bé, els avis?

—L’avi és el mateix de sempre. L’àvia ha envellit. —Va fer una pausa—. Lenny Griffiths vol anar a Espanya, a combatre els feixistes.

La mare va arrufar els llavis en un gest de desaprovació.

—Ah, sí? I hi anirà?

—M’estic plantejant d’anar-hi jo també. Què hi dius?

Tot i que Lloyd s’esperava que s’hi oposés, la seva reacció el va sorprendre.

—No em vinguis amb collonades! —va dir ella feta una fera. Lloyd no compartia la tendència de la seva mare a dir paraulotes—. Ni ho anomenis! —Ethel va estampar la tetera contra la taula de la cuina—. Et vaig parir amb dolor i patiment, t’he criat, t’he calçat i t’he enviat a l’escola, i no he suportat tot això perquè ara malbaratis la teva vida en una maleïda guerra!

Lloyd no se’n sabia avenir.

—No pensava malbaratar la meva vida —va dir—, sinó que la vull arriscar per la causa per a la qual tu m’has criat i en què jo he cregut.

La mare va començar a plorar, cosa que encara el va sorprendre més. A ella quasi mai no li queien les llàgrimes; de fet Lloyd no recordava quina havia estat l’última vegada que l’havia vist plorar.

—Mare, no ploris. —Lloyd la va embolcallar passant-li el braç per sobre les espatlles tremoloses—. Encara no he fet res.

Bernie, d’edat mitjana, rabassut i amb el cap pelat, va entrar a la cuina.

—Però què passa? —va preguntar una mica espantat.

—Em sap greu, pare, l’he fet enfadar —va respondre Lloyd.

El noi es va fer enrere i va deixar que Bernie abracés Ethel.

Ella sanglotava.

—Se’n va a Espanya! El mataran!

—Calmem-nos tots plegats una mica i parlem-ne amb seny —va proposar Bernie. Era un home assenyat, que duia un vestit negre assenyat i unes sabates recosides per tots costats amb unes soles gruixudes assenyades. Estava clar que precisament per això la gent el votava. Bernie era un polític local que representava Aldgate al consell del comtat de Londres. Lloyd no va arribar mai a conèixer el seu pare de veritat, però no es podia imaginar estimant-ne un altre que no fos Bernie, encara que fos el real. Bernie havia estat un padrastre afable, sempre disposat a donar-li suport i consell, reticent a l’hora de manar o castigar. Tractava Lloyd sense fer diferències amb la seva filla Millie.

Bernie va convèncer Ethel perquè segués a la taula de la cuina i Lloyd li va servir un te.

—Una vegada em pensava que el meu germà s’havia mort —va dir ella amb les llàgrimes encara regalimant-li—. Els telegrames arribaven a Wellington Row i el dissortat noi de Correus havia d’anar de casa en casa entregant a homes i dones els paperets on deia que els seus fills i els seus marits havien mort. Pobre xicot, com es deia? Geraint, crec. Però no en va arribar cap a casa nostra i, com que sóc una dona malvada, vaig donar gràcies a Déu que fossin els altres els qui havien perdut la vida i no pas el nostre Billy!

—No ets una dona malvada, tu —va dir Bernie mentre l’acaronava.

La germanastra de Lloyd, Millie, va baixar del pis de dalt. Tenia setze anys, però n’aparentava més, sobretot quan es vestia com aquesta nit, amb un conjunt negre d’última moda i unes arracades d’or petites. Havia treballat dos anys en una botiga de roba de dona a Aldgate, però tenia talent i ambició, i feia poc havia trobat feina en uns magatzems de luxe al West End. La noia va mirar Ethel i li va dir:

—Mare, què tens? —Tenia un accent d’allò més cockney.

—El teu germà se’n vol anar a Espanya a fer que el matin! —va cridar Ethel.

Millie va llençar a Lloyd una mirada recriminadora.

—Però què li has dit? —Millie sempre era ràpida a l’hora de carregar les culpes al germà gran, a qui, segons ella, els pares adoraven immerescudament.

—En Lenny Griffiths d’Aberowen se n’anirà a lluitar contra els feixistes i li he dit a la mare que m’estava plantejant d’anar-hi amb ell —va respondre Lloyd amb tendresa i condescendència.

—Mira que bé, oi? —va fer Millie indignada.

—No acabo de veure com hi arribaràs —va observar Bernie, sempre tan pràctic—. Fet i fet, el país està en plena guerra civil.

—Puc agafar un tren fins a Marsella. Barcelona no queda lluny de la frontera francesa.

—Deu haver-hi uns cent trenta o cent quaranta quilòmetres. I passaràs fred en creuar els Pirineus.

—Segur que hi ha vaixells que van de Marsella a Barcelona. Per mar no és tan lluny.

—Tens raó.

—Prou, Bernie! —va cridar Ethel—. Sembla que parleu de quina és la ruta més ràpida per arribar a Piccadilly Circus. Està parlant d’anar a la guerra! No ho permetré de cap manera!

—Té vint-i-un anys —va dir Bernie—. No el podem aturar.

—Sé perfectament quants anys té, culleres!

Bernie es va mirar el rellotge.

—Hem de marxar al míting. Ets l’oradora principal i avui en Lloyd no marxa a Espanya.

—I com ho saps, tu? —va respondre ella—. Potser arribem a casa i ens trobem una nota on diu que ha agafat el ferri i el tren cap a París!

—Farem una cosa —va dir Bernie—. Lloyd, has de prometre a la teva mare que no aniràs enlloc com a mínim en un mes. Tampoc no és tan mala idea. Abans de marxar a cuita-corrents, tempteja el terreny. Deixa que la mare ho assimili, només uns dies. I després, si vols, en tornem a parlar.

Era típic de Bernie, un pacte estudiat perquè ningú no quedés fora de joc ni ningú hagués de cedir; però Lloyd es resistia a acceptar-lo. Per bé que no tot era tan senzill com saltar dalt d’un tren i santes pasqües. S’havia d’informar de com havia previst el govern espanyol rebre els voluntaris. L’ideal seria anar amb Lenny i tota la colla. Necessitaria un visat, moneda estrangera, un parell de botes…

—D’acord —va acceptar—. De moment no me’n vaig aquest mes.

—M’ho promets? —va insistir la mare.

—T’ho prometo.

Ethel va recuperar la calma. Al cap d’un minut es va empolvorar i ja feia millor cara. Es va prendre el te, es va posar l’abric i ella i Bernie van marxar plegats.

—Molt bé, jo també me’n vaig —va dir Millie.

—I on vas? —li va demanar Lloyd.

—Al Gaiety.

Era un teatre de varietats de l’East End.

—Hi està permesa l’entrada a les nenes de setze anys?

La noia li va dirigir una mirada sorneguera.

—I qui té setze anys aquí? Jo no. A més, també vindrà en Dave i ell només en té quinze. —Parlava del seu cosí David Williams, fill de l’oncle Billy i de la tia Mildred.

—Molt bé, doncs, a passar-ho bé!

Millie se’n va anar cap a la porta, però s’ho va repensar.

—I no deixis que et matin a Espanya, tros d’ase! —El va abraçar i després el va estrènyer ben fort; després va marxar sense afegir res més.

Quan va sentir que la porta del carrer es tancava amb un cop sec, va anar cap al telèfon.

No li va caldre fer treballar el cervell per recordar el número. Tenia una imatge perfecta de Daisy guardada en la seva ment: com feia mitja volta després de dir-li adéu, com dibuixava un somriure encantador sota el barret de palla, i com li deia: «Mayfair dos quatre tres quatre».

Lloyd va agafar el telèfon i va marcar el número.

I què li diria? «Em va dir que li truqués, doncs aquí em té». No, poc convincent. I si li deia la veritat? «No l’admiro gens, però no me la puc treure del cap». L’hauria de convidar a algun lloc, però on podien anar? A un míting del Partit Laborista, potser?

Va respondre un home.

—Residència dels senyors Peixkov. Bona nit. —Aquest to solemne va fer pensar a Lloyd que parlava amb el majordom. Segur que la mare de Daisy havia llogat una casa a Londres amb el personal inclòs.

—Sóc en Lloyd Williams… —Volia dir alguna cosa que expliqués o justifiqués la seva trucada, i va afegir el primer que li va passar pel cap—: de l’Emmanuel College. —No significava res però esperava impressionar-lo—. Que podria parlar amb la senyoreta Daisy Peixkov?

—No, em sap greu, professor Williams —va dir el majordom, donant per fet que Lloyd era un professor de la universitat—. Tota la família ha anat a l’òpera.

És clar, va pensar Lloyd desenganyat. La gent important no era a casa a aquella hora de la nit, i menys un dissabte.

—Ara m’ha vingut al cap —va mentir—. Em va dir que hi aniria i me n’havia oblidat completament. A Covent Garden, oi? —Va aguantar la respiració.

Però el majordom no s’ensumava res.

—Sí, senyor. La flauta màgica, em sembla.

—Gràcies. —Lloyd va penjar el telèfon.

Va anar a l’habitació i es va canviar de roba. Al West End la majoria de la gent duia vestit d’etiqueta fins i tot per anar al cinema. Però què hi faria al Covent Garden? No es podia permetre una entrada de l’òpera i, de tota manera, quan hi arribés ja estaria a punt d’acabar.

Va agafar el metro. Per bé que era del tot incongruent, la Royal Opera House estava ubicada just al costat del Covent Garden, el mercat central de fruites i hortalisses de Londres. Les dues institucions es compaginaven bé perquè tenien horaris diferents: el mercat obria les portes a les tres o les quatre del matí, quan la majoria dels tocatardans londinencs ja feien via cap a casa, i tancava abans de la funció de la tarda.

Lloyd va caminar entre les parades tancades del mercat i va donar un cop d’ull a l’interior de l’òpera per les portes de vidre. Al llampant vestíbul no hi havia ni una ànima però se sentia la melodia apagada de Mozart. Adoptant els despreocupats modals de la classe alta, va preguntar a l’acomodador:

—A quina hora abaixen el teló?

Si hagués dut posat el vestit de tweed segurament li haurien dit que ell no n’havia de fer res, però l’esmòquing era l’uniforme de l’autoritat.

—D’aquí a cinc minuts, senyor —va respondre l’acomodador.

Lloyd va assentir amb un moviment sec de cap. Si hagués dit «Gràcies» s’hauria delatat.

Va abandonar l’edifici i va fer un tomb a l’illa. Era un moment de pau. Als restaurants, la gent demanava cafè; als cinemes, la gran pel·lícula estava a punt d’assolir el clímax del melodrama. Aviat tot es capgiraria: la gentada s’acumularia als carrers cridant un taxi, caminarien cap als pubs, s’acomiadarien amb un petó a la parada de l’autobús i s’afanyarien a atrapar l’últim tren en direcció als afores de la ciutat.

Lloyd va tornar a l’òpera i va entrar-hi. L’orquestra estava muda i l’audiència començava a sortir. Alliberats de les cadenes que els tenien presoners als seients, la gent parlava animada, alabant els cantants, criticant els vestits i esbossant plans per al sopar.

No va tardar a veure Daisy.

Duia un vestit color lavanda amb una petita capa de pell de visó de tons axampanyats sobre les espatlles nues. Estava radiant. Sortia de l’auditori al capdavant d’un grupet de nois i noies de la seva edat. Lloyd es va desinflar en veure Boy Fitzherbert al seu costat i adonar-se que ella reia alegrement després que ell li murmurés alguna cosa a l’orella mentre desfilaven per la catifa vermella de l’escalinata. Darrere d’ella hi anava aquella noia alemanya tan interessant, Eva Rothmann, escortada per un home jove i alt que duia un uniforme de gala militar conegut com a mess kit.

Eva va veure Lloyd i li va fer un somriure. Ell li va parlar en alemany:

—Bona nit, fräulein Rothmann, espero que hagi gaudit de l’òpera.

—Sí, molt, gràcies —va dir ella també en alemany—. No l’he vist entre el públic.

—Ep, que per mi ja poden parlar en anglès! —va dir Boy en un to afable. Se’l veia una mica embriagat. Feia patxoca però amb un aire relaxat, com un adolescent atractiu i desmanegat, o com un gos amb pedigrí que s’ha empatxat amb les sobralles. Estava simpàtic i possiblement podia ser la persona més encantadora quan li venia de gust.

—Vescomte d’Aberowen, li presento el senyor Williams —va dir Eva en anglès.

—Ja ens coneixem —va fer Boy—. Estudia a l’Emma.

—Hola, Lloyd. Anem a fer gresca —va dir Daisy.

Lloyd havia sentit abans aquesta expressió. Significava anar a l’East End a visitar pubs de mala mort i compartir diversions pròpies de la classe obrera com ara les lluites de gossos.

—Segur que en Williams coneix llocs —va dir Boy.

Lloyd va dubtar un segon de res. Estava disposat a suportar Boy per tenir Daisy a prop? I tant que sí.

—Doncs sí, sí que en conec —va admetre—. Voleu que us hi porti?

—I tant que sí!

Va aparèixer una dona més gran i va fer un gest admonitori a Boy.

—Vull aquestes noies a casa a les dotze en punt —va dir amb accent americà—. Que no passi ni un segon, si us plau.

Lloyd va suposar que era la mare de Daisy.

—Confiï en l’exèrcit, senyora Peixkov. Tornarem a l’hora en punt —va contestar l’home llargarut vestit de militar.

Darrere la senyora Peixkov arribava el comte Fitzherbert acompanyat d’una dona grassa que devia ser la seva muller. A Lloyd li hauria agradat interrogar el comte sobre la política del govern respecte d’Espanya.

A fora els esperaven dos cotxes. El comte, la seva dona i la mare de Daisy van pujar en un Rolls Royce Phantom III de color negre i crema. Boy i la seva colla es van apinyar en un altre cotxe, una limusina Daimler E20 blau marí fort, el cotxe preferit de la família reial. Hi anaven set joves amb Lloyd inclòs. Pel que semblava, Eva sortia amb el soldat, que s’havia presentat a Lloyd com el tinent Jimmy Murray. La tercera noia era la germana de Jimmy, May, i l’altre noi —una versió més esprimatxada i calmada de Boy— era Andy Fitzherbert.

Lloyd va donar instruccions al xofer perquè els portés al Gaiety.

Va observar com Jimmy Murray feia lliscar discretament el braç per la cintura d’Eva. La reacció d’ella va ser desplaçar-se per acostar-s’hi una mica: estava clar que festejaven. Lloyd se n’alegrava per ella. No era cap bellesa, però era encantadora i semblava intel·ligent. Li queia bé i estava content perquè havia trobat un soldat alt com un sant Pau. Amb tot, es preguntava quina seria la reacció de la classe alta en què es movia Jimmy quan anunciés que es casaria amb una noia alemanya mig jueva.

I llavors li va passar pel cap que la resta formaven dues parelles més: Andy i May, i —mal que li pesés— Boy i Daisy. Lloyd era l’únic desaprellat. Amb cap ganes de mirar-se’ls, va començar a estudiar detingudament els marcs de caoba enllustrats dels vidres.

El cotxe va enfilar per Ludgate Hill cap a Saint Paul’s Cathedral.

—Agafi Cheapside —va suggerir Lloyd al xofer.

Boy va fer un bon traguinyol d’una petaca de plata.

—Veig que sap orientar-se, Williams —va dir mentre es netejava els llavis.

—Visc aquí —va dir Lloyd—. Vaig néixer a l’East End.

—Fantàstic —va dir Boy. Lloyd no sabia si era davant d’una cortesia desconsiderada o bé d’un sarcasme menyspreable.

Al Gaiety no hi quedava ni una cadira lliure, però s’hi podia estar de peu i ben amples. La gent anava amunt i avall, saludant amics i fent viatges a la barra del bar. Tothom anava elegant: les dones amb roba de colors llampants, els homes amb el seu millor vestit. S’hi respirava un aire càlid impregnat del fum del tabac, i una fortor penetrant de la cervesa vessada. Lloyd va trobar un forat per a la seva colla al fons. La roba que duien els delatava com a visitants del West End, però no eren els únics, els teatres de varietats s’havien tornat populars en totes les classes socials.

A l’escenari, una actriu de mitjana edat, rossa, que duia un vestit vermell feia un número amb segones intencions:

—I jo li vaig dir: «La meva gralla no la tocaràs». —L’audiència reia a cor què vols—. I ell em va dir: «Reina, no sona res, aquí». I jo li vaig respondre: «Au, fora, no hi fiquis els dits!» —va dir simulant indignació—. I ell em va dir: «Em sembla que li cal una neteja a fons». Què us sembla?

Lloyd es va fixar que Daisy es cargolava de riure. Ell es va inclinar i li va murmurar a cau d’orella:

—S’ha fixat que és un home?

—No! —va fer ella.

—Fixi’s en les mans.

—Mare meva! —va exclamar Daisy—. És un home!

El cosí de Lloyd, David, va passar pel seu costat i en veure’l va tornar enrere.

—De què aneu disfressats? —va dir amb accent cockney. Duia un mocador de coll lligat amb un nus i una gorra plana.

—Ei, Dave, com va la vida?

—Vindré amb tu i amb en Lenny Griffiths a Espanya —va dir Dave.

—No, tu no véns —va dir Lloyd—. Només tens quinze anys.

—Nois de la meva edat van lluitar a la Gran Guerra.

—Però no van servir de res; pregunta-ho al teu pare, ja ho veuràs. Qui diu que jo hi vaig?

—La teva germana, la Millie —va dir Dave, i se’n va anar.

—Què beu la gent en aquest cau, Williams? —va preguntar Boy.

Lloyd va pensar que Boy ja no necessitava més alcohol i malgrat tot li va contestar:

—Gerres de la millor cervesa amarga, els homes, i porto amb llimona, les noies.

—Porto i llimona?

—Sí, vi de porto diluït amb llimona.

—Quines marranades! —Boy va desaparèixer.

La humorista arribava al clímax del número.

—I li vaig dir: «Ei, ximplet, que s’equivoca de forat!». —La dona, o l’home, va desaparèixer darrere d’una allau d’aplaudiments.

Millie va plantar-se davant de Lloyd:

—Hola —va dir mentre es mirava Daisy—. Qui és la teva amiga?

Lloyd estava content que Millie estigués tan bonica amb aquell vestit negre tan sofisticat, decorat amb una renglera de perles falses i un toc de maquillatge discret. De seguida va respondre:

—Senyoreta Peixkov, permeti’m que li presenti la meva germana, la senyoreta Leckwith. Millie, ella és la Daisy.

Totes dues van fer una encaixada de mans.

—Estic encantada de conèixer la germana de Lloyd —va dir Daisy.

—Germanastra, per ser més exactes —va recalcar Millie.

—Al meu pare el van matar a la Gran Guerra. Mai no el vaig arribar a conèixer. La meva mare es va tornar a casar quan jo encara era un marrec —va explicar Lloyd.

—Que gaudiu de l’espectacle —va dir Millie mentre girava cua. Just abans de desaparèixer va xiuxiuejar a Lloyd:

—Ara ja sé per què la Ruby Carter no té res a pelar.

Lloyd va remugar per dins. Evidentment, la seva mare ja havia fet circular per tota la família que Ruby li tenia el cor robat.

—Qui és Ruby Carter? —va preguntar Daisy.

—És una minyona de Chimbleigh. Vostè mateixa li va donar diners per anar al dentista.

—Ara ho recordo. Així que el seu nom té un vincle romàntic amb vostè.

—En la imaginació de la meva mare sí.

Daisy va riure i Lloyd es va quedar desconcertat.

—Així que no es pensa casar amb una minyona.

—No em penso casar amb la Ruby.

—Potser és la noia que li convé.

Lloyd li va clavar els ulls.

—No sempre ens enamorem de les persones que més ens convenen, oi?

Daisy va dirigir la mirada cap a l’escenari. El xou estava a punt d’acabar, i tot l’elenc cantava una cançó tradicional. El públic els acompanyava engrescat. Els clients que estaven de peu al fons s’agafaven dels braços i es balancejaven al mateix ritme, també el grup de Boy.

Quan el teló va abaixar, Boy encara no havia tornat.

—Ja el buscaré jo —va dir Lloyd—. Em sembla que ja sé on deu haver anat.

El Gaiety tenia un lavabo per a les dones però els homes havien d’anar a un pati del darrere on s’havia instal·lat un excusat i bidons de petroli vells oberts per la meitat. Lloyd va trobar Boy vomitant davant d’un dels bidons. Li va donar un mocador perquè es netegés la boca. El va agafar pel braç i el va conduir pel teatre, que començava a buidar-se, i van sortir a fora, on els esperava la limusina Daimler i la resta de la colla. Van entrar-hi i Boy va caure rodó.

Ja de tornada al West End, Andy Fitzherbert va demanar al xofer que primer fes una parada a casa dels Murray, en un carrer modest a prop de Trafalgar Square. Va sortir del cotxe amb May.

—Vosaltres continueu. Jo deixo la May a la porta i després aniré caminant cap a casa —va dir.

Lloyd va entendre que Andy se les havia empescat per tenir un comiat romàntic amb May a peu de porta.

Van continuar fins a Mayfair i quan el cotxe s’endinsava per Grosvenor Square, on vivien Daisy i Eva, Jimmy va ordenar al xofer:

—Aturi’s a la cantonada, si us plau. —Després va demanar a sota veu a Lloyd—: Escolti, Williams, que li faria res acompanyar la senyoreta Peixkov a la porta? Jo vindré en mig minut amb fräulein Rothmann.

—D’acord.

Estava clar que Jimmy volia besar Eva al cotxe i dir-li així bona nit. Boy no s’assabentaria de res perquè a hores d’ara roncava. Lloyd va agafar Daisy pel braç i tots dos van caminar a pas lent per la vorera. A mig camí entre dos fanals, just on la llum era més tènue, ella es va aturar.

—Donem-los temps —va dir.

—Em fa molta il·lusió que l’Eva tingui un enamorat —va exclamar Lloyd.

—A mi també.

Ell va agafar aire.

—No puc dir el mateix de Boy Fitzherbert.

—Em va presentar la cort! —va exclamar Daisy—. Vaig ballar amb el rei en una sala de ball i la notícia va sortir a tots els diaris nord-americans.

—I per això festeja amb ell? —va preguntar Lloyd amb incredulitat.

—No només per això. Li agrada tot el que faig: festes, curses de cavall, vestits bonics… És tan divertit! Fins i tot té un avió propi.

—Tot això no vol dir res —va dir Lloyd—. Deixi’l estar i vingui amb mi.

Daisy semblava satisfeta, però reia.

—Ha perdut ben bé el seny —va dir ella—. Però em cau bé.

—No és cap broma —va dir ell desesperat—. No puc deixar de pensar en vostè, tot i que és l’última persona del món amb qui m’hauria de casar.

Ella va tornar a riure.

—Si n’arriba a ser de groller, vostè! No sé per què li dirigeixo la paraula. M’imagino que em cau bé malgrat aquesta manca de formalitat seva.

—No sóc pas informal, jo. Només ho sóc amb vostè.

—El crec. Però no em penso casar amb un socialista mort de gana.

Lloyd li acabava d’obrir el seu cor perquè ella el rebutgés amb tot l’encant, i ara només era una ànima en pena. Es va girar i va mirar cap al Daimler.

—Quanta estona s’hi pensen estar? —va preguntar amb desconsol.

—Això sí, besaria un socialista, només per saber com és —va dir Daisy.

De primeres, Lloyd no va reaccionar. Va donar per fet que Daisy parlava hipotèticament. Però una noia mai no jugaria a fer hipòtesis amb una cosa com aquesta. Era una invitació. Una mica més i és prou ruc per deixar-la escapar.

Lloyd s’hi va atansar i va posar les mans sobre la fina cintura d’ella. Daisy va deixar caure el cap enrere; la seva bellesa el va deixar sense alè. Va acotar el cap i li va besar els llavis amb tendresa. Daisy no va tancar els ulls, Lloyd tampoc. El cos li bullia d’excitació mentre contemplava aquells ulls blaus que l’esguardaven i feia lliscar els seus llavis sobre els d’ella. Daisy va entreobrir la boca i ell va palpar la carn dels llavis amb la punta de la llengua. Al cap d’un moment va notar que la llengua d’ella li responia. Ella encara se’l mirava fixament. Ell era al setè cel i volia fondre’s en aquesta abraçada per tota la vida. Ella se li va arrambar. Lloyd va tenir una erecció i li feia vergonya que ella l’hi notés, així que es va fer enrere, però ella s’hi va tornar a arrambar; per la mirada que li dirigia va entendre que ella volia sentir la pressió del seu penis sobre el seu cos tendre. El fet d’adonar-se’n encara el va excitar mil vegades més. Era com si estigués a punt d’ejacular i se li va passar pel cap que, tal volta, potser ella també ho desitjava.

La porta del Daimler es va obrir i Jimmy Murray parlava amb una veu cridanera i poc natural, com si els volgués advertir. Aleshores Lloyd va desfer l’abraçada amb Daisy.

—Caram —va mormolar ella en un to de sorpresa—, això sí que ha estat un plaer inesperat.

—Més que un plaer —va dir Lloyd amb la veu ronca.

Ara ja tenien Jimmy i Eva al seu costat, i plegats van caminar cap a la porta de la casa dels Peixkov; una casa gran amb una escalinata que duia a un porxo cobert. Lloyd es preguntava si el porxo seria l’aixopluc d’un altre petó, però mentre pujaven les escales la porta es va obrir des de l’interior. Darrere hi havia un home vestit d’etiqueta, segurament el majordom amb qui Lloyd havia parlat abans. Sort que havia fet la trucada!

Les dues noies van dir bona nit amb la màxima discreció. Ningú no hauria sospitat que tot just feia uns segons totes dues s’havien fos en unes abraçades apassionades; la porta es va tancar i les noies van desaparèixer.

Lloyd i Jimmy van baixar les escales.

—Jo me n’aniré caminant des d’aquí —va dir Jimmy—. Vol que li digui al xofer que el porti fins a l’East End? Des d’aquí hi deuen haver ben bé dos quilòmetres. A més, a Boy tant li fa. Em sembla que dormirà la mona fins a l’hora d’esmorzar.

—Li agraeixo la seva consideració, Murray, i li semblarà estrany, però em ve de gust estirar les cames. Ara mateix tinc el cap fet un garbuix.

—Com vulgui. Bona nit, doncs.

—Bona nit —va dir Lloyd. I amb el cap com un timbal i l’erecció de capa caiguda va agafar la direcció est camí de casa.





IV


La temporada de vida social a Londres s’acabava a mitjan agost, i Boy Fitzherbert encara no havia proposat matrimoni a Daisy Peixkov.

Daisy estava dolguda i desconcertada. Tothom sabia que festejaven. Pràcticament es veien un dia sí i l’altre també. El comte Fitzherbert parlava a Daisy com si fos filla seva, i fins i tot la suspicaç princesa Bea li havia agafat simpatia. Boy la besava a la mínima de canvi, però, del futur, no en parlava.

Tota la tirallonga de dinars i sopars de luxe, de festes i balls fastuosos, actes esportius tradicionals i pícnics de xampany que havien configurat la temporada londinenca es va acabar de la nit al dia. Molts dels amics que Daisy havia fet havien desaparegut d’un dia per l’altre. La majoria se n’havia anat a les cases de camp on ella imaginava que devien passar el temps caçant guineus, perseguint cérvols i disparant als ocells.

Daisy i Olga s’havien quedat per anar a la boda d’Eva Rothmann. A diferència de Boy, Jimmy Murray tenia pressa per casar-se amb la dona que estimava. La cerimònia es va celebrar a l’església parroquial dels seus pares, a Chelsea.

Daisy estava satisfeta d’haver fet una bona feina amb Eva. Havia ensenyat la seva amiga a escollir la roba que li esqueia, d’un estil elegant però sense floritures, amb colors vius i sense estampats, que li fes ressaltar els cabells negres i els ulls castanys. En guanyar en confiança, Eva havia sabut treure suc de les seves qualitats de dona espavilada i afectuosa per captivar tant les dones com els homes, entre els quals Jimmy, que se n’havia enamorat. Ell no era cap estrella de cinema, però era alt i a la seva manera era atractiu. Venia d’una família de militars de fortuna modesta, així que Eva viuria bé tot i que no seria rica.

Els britànics tenien tants prejudicis com tothom, i, al principi, al general Murray i a la senyora Murray no els feia gaire gràcia la idea que el seu fill es casés amb una refugiada alemanya mig jueva. Eva se’ls va guanyar aviat, però molts dels seus amics no deixaven d’expressar els seus recels i parlaven amb segones. El dia del casament, Daisy havia sentit dir que Eva era «exòtica», que Jimmy era «atrevit» i que era increïble la «ment tan oberta» que tenien els Murray; tothom intentava treure ferro a una unió que als seus ulls no lligava.

Jimmy havia escrit una carta formal al doctor Rothmann a Berlín per demanar la mà d’Eva i n’havia rebut el vistiplau. No obstant això, les autoritats alemanyes no havien autoritzat la família Rothmann a assistir a la cerimònia. Eva havia dit entre llàgrimes: «Odien tant els jueus que el primer que t’imagines és que seran feliços de veure com marxen del país!».

El pare de Boy, Fitz, va sentir aquest comentari i més tard en va parlar amb Daisy: «Digues a la teva amiga Eva que val més que s’estigui de fer cap al·lusió als jueus», va dir en un to de qui dóna un consell d’amic. «Tenir una dona mig jueva no ajudarà gens la carrera militar de Jimmy». Daisy no va fer arribar a la seva amiga aquest consell tan desagradable.

La parella feliç se’n va anar de lluna de mel a Niça. Daisy es va adonar amb mala consciència que se sentia alleujada després d’haver-se desempallegat d’Eva. Boy i els seus companys de política sentien tal menyspreu pels jueus, que Eva començava a ser un problema. Tant era així que la relació entre Boy i Jimmy s’havia trencat: Boy havia rebutjat ser el padrí de Jimmy.

Després del casament, els Fitzherbert havien convidat Daisy i Olga a una partida de cacera a la casa de camp que tenien a Gal·les, de manera que Daisy va recuperar les esperances. Ara que Eva ja no era un obstacle, no hi havia res que impedís Boy demanar-li la mà. Segur que el comte i la princesa donaven per fet que el seu fill estava a punt de fer-ho. Potser els pares ho havien organitzat tot perquè fes el cop de cap aquell cap de setmana.

Divendres al matí, Daisy i Olga van anar a l’estació de Paddington i van agafar un tren cap a l’oest. Van travessar el cor d’Anglaterra, quilòmetres i quilòmetres de terres agrícoles ondulades amb un llogaret aquí i un altre més enllà, tots amb l’agulla de la seva esglesiola de pedra traient el cap entre un núvol d’arbres centenaris. Viatjaven en primera classe, en un vagó que tenien per a elles soles. Olga va preguntar a la seva filla com creia que actuaria Boy.

—Segur que sap el que sento per ell —va dir Daisy—. He deixat que em besés prou vegades.

—Que has demostrat cap interès per algú altre? —va preguntar la mare perspicaç.

Daisy va foragitar el record que la feia sentir culpable, el disbarat, el rampell que li havia vingut amb Lloyd Williams. Segurament Boy no en sabia res, d’això, i de tota manera ja no havia tornat a veure Lloyd, ni li havia contestat les tres cartes que el noi li havia enviat.

—No —va respondre ella.

El tren va passar per un llarg túnel sota l’estuari del riu Severn i quan van veure la llum ja eren a Gal·les. Uns petits ramats d’ovelles enfangades pasturaven per les muntanyes, i a la clivella de cada vall hi havia un petit poble miner, amb la boca de la mina i les torres d’extracció sobresortint d’un grup dispers d’edificis industrials força lleigs.

El Rolls Royce negre i crema del comte Fitzherbert les esperava a l’estació d’Aberowen. «És un poble lúgubre», va pensar Daisy. Hi havia tot de fileres de casetes de pedra grises que s’estenien als vessants empinats. Van recórrer, si fa no fa, un quilòmetre i mig pels afores del poble fins que van arribar a la casa: Ty Gwyn.

Daisy va fer un xisclet d’admiració quan creuava, emocionada, les portes de ferro forjat de l’entrada principal de Ty Gwyn. La mansió era imponent i elegant, amb rengleres llargues de finestres altes que formaven una façana clàssica perfecta. Estava emplaçada entre jardins ornamentats de flors, arbustos i exemplars d’arbres que eren l’orgull del comte. «Que feliç seria si fos la mestressa d’aquesta casa», va pensar. Potser l’aristocràcia britànica ja no dirigia el món, però havien perfeccionat l’art de viure i Daisy anhelava ser un d’ells.

Ty Gwyn volia dir «Casa Blanca», però en realitat el lloc era gris, i Daisy va entendre per què quan va tocar la paret amb la mà i se li van embrutar els dits de pols de carbó.

Li havien assignat la suite Gardenia.

Al vespre, Boy i ella seien a la terrassa abans de sopar i observaven com el sol es ponia rere la muntanya virolada. Ell fumava un cigar i Daisy xarrupava una copa de xampany. Van estar sols una estona, però Boy no va fer cap esment del matrimoni.

El cap de setmana s’escolava i l’angoixa de Daisy cada vegada era més gran. Boy havia tingut una pila d’ocasions per parlar amb ella a soles; ella prou que se n’havia encarregat, de crear-les. Dissabte els homes van anar de cacera, i ella va sortir a buscar-los a última hora de la tarda i va tornar acompanyada de Boy tot passejant pel bosc. Diumenge al matí els Fitzherbert i la majoria dels convidats van anar a l’església anglicana de la ciutat. Després de l’ofici religiós, Boy va portar Daisy a un pub que es deia Two Crowns, on miners rabassuts i d’espatlla quadrada i amb barrets plans es miraven aquella dona amb abric de caixmir color lavanda com si Boy s’hagués presentat amb un lleopard lligat amb una corretja.

Ella li va dir que aviat hauria de tornar amb la seva mare a Buffalo, però ell no va caçar la indirecta.

I si resultava que ella no li agradava prou per casar-s’hi?

Diumenge, a l’hora de dinar, ja començava a desesperar-se. L’endemà, ella i la seva mare ja se’n tornaven a Londres. Si Boy no li demanava la mà, aleshores els pares d’ell començarien a pensar que només era un entreteniment del fill i ja podia dir adéu a cap més invitació a Ty Gwyn.

Daisy tremolava només de pensar-hi. Ja s’havia fet a la idea de casar-se amb Boy. Volia ser la vescomtessa d’Aberowen i, un dia, la comtessa Fitzherbert. De diners, sempre n’hi havien sobrat, però es moria de ganes de tenir el respecte i les deferències que anaven lligats a l’estatus social. Desitjava ferventment rebre el tractament de «la senyora». Cobejava la diadema de diamants de la princesa Bea. Volia que la reialesa formés part de les seves amistats.

Sabia que ella agradava a Boy i estava clar que la desitjava per la manera com la besava.

—Necessita alguna cosa que l’esperoni —va murmurar Olga a Daisy mentre prenien el cafè del migdia amb la resta de les senyores a la saleta.

—Quina cosa?

—Hi ha una cosa que mai no falla amb els homes.

Daisy va aixecar les celles.

—El sexe? —Ella i la seva mare xerraven pràcticament de tot, però aquest tema normalment l’esquivaven.

—Si et quedessis embarassada ja el tindries al sac —va dir Olga—. Però està clar que aquestes coses només passen quan no vols que passin.

—I què, doncs?

—Li has de donar un pessic de la terra promesa, però no deixis que hi entri.

Daisy va sacsejar el cap.

—No ho sé del cert però posaria la mà al foc que a la terra promesa ja hi ha estat amb algú altre.

—Amb qui?

—No ho sé: una minyona, una actriu, una vídua… Només són suposicions, però és que no fa cara de ser verge.

—Tens raó. Per tant, això vol dir que li has d’oferir alguna cosa que no pugui obtenir de les altres. Alguna cosa que ell donaria el que fos per tenir.

Daisy es va preguntar per uns moments d’on havia tret la seva mare aquesta murrieria, si havia entregat tota la seva vida a un matrimoni fred. Potser havia cavil·lat molt sobre les raons per les quals Lev, el seu marit, li havia estat arrabassat per Marga. En tot cas, no hi havia res que Daisy li pogués oferir que no pogués obtenir de qualsevol altra dona, o sí?

Les dones havien escurat el cafè i en acabat havien desfilat cap a les habitacions a fer la migdiada. Els homes encara eren al menjador, fumant el cigar, però en un quart d’hora farien el mateix que elles. Daisy es va aixecar i Olga li va preguntar:

—Què penses fer?

—No ho sé —va respondre ella—. Ja n’enginyaré alguna.

Va sortir de l’habitació. Estava decidida a anar a la cambra de Boy però no l’hi volia dir a la mare per si de cas no hi estava d’acord. Esperaria que la presa anés a fer-hi la migdiada. El servei també s’agafava un descans a aquesta hora del dia, així que era difícil que algú hi entrés per sorpresa.

Boy estaria totalment a soles amb ella. Però què li diria, ella? Què faria? No ho sabia. Hauria d’improvisar alguna cosa.

Se’n va anar a la suite Gardenia, es va rentar les dents, es va fer uns tocs de colònia Jean Naté al coll i va caminar com un llamp pel passadís fins a l’habitació de Boy.

Ningú no la va veure entrar.

Tenia una habitació molt àmplia amb vistes sobre els cims de les muntanyes emboirades. Es notava que havia estat la seva cambra durant una pila d’anys. Hi havia butaques de pell fosca, quadres d’avions i carreres de cavalls a les parets, un humidificador de cedre amb una col·lecció completa de cigars aromàtics i una taula auxiliar amb decantadors de whisky i de brandi al costat d’una safata plena de gots grans.

Va obrir el calaix d’un escriptori i hi va trobar paper d’escriure amb el segell de Ty Gwyn, un tinter, plomes estilogràfiques i llapis. El paper era blau amb l’escut dels Fitzherbert. També aquest escut seria seu un dia?

No s’imaginava què diria Boy quan se la trobés aquí. Estaria content, l’agafaria en braços i la besaria? O s’enfadaria perquè havia penetrat en la seva intimitat i la titllaria de tafanera? S’havia d’arriscar.

Va entrar al vestidor annex. Hi havia un rentamans petit amb un espill a sobre. Els estris per afaitar-se descansaven sobre el contorn de marbre. Daisy va pensar que li agradaria aprendre a afaitar el seu marit. Quin acte més íntim!

Va obrir les portes de l’armari i va fer un cop d’ull a la roba: un jaqué, vestits de tweed, roba per muntar a cavall, una caçadora de pilot d’avió feta de cuir i folrada de pell, i dos vestits de gala.

Aleshores li va venir una idea al cap.

Es va recordar de com s’havia excitat Boy el juny passat a casa de Bing Westhampton quan la va veure vestida d’home amb les altres noies. Va ser la nit que ell li havia fet el primer petó. No sabia ben bé per què ell estava tan acalorat; eren coses inexplicables. Lizzie Westhampton li havia dit que a alguns homes els agradava que les dones els clavessin natjades: com ho explicaves, això?

I si es vestia amb la roba d’ell?

«Alguna cosa que ell donaria el que fos per tenir», havia dit la seva mare. I si era aquesta?

Va explorar els vestits arrenglerats als penjadors, la pila de camises blanques doblegades, les sabates de pell enllustrades, emmotllades a la forma dels seus peus. Li sortiria bé el pla? Tindria prou temps?

Hi tenia res a perdre?

Podia agafar la roba que li calia, endur-se-la a la suite Gardenia, canviar-se allà, i després sortir cames ajudeu-me encreuant els dits per no ensopegar amb ningú…

No. No tenia prou temps. El cigar que ell fumava no era prou llarg. S’hauria de canviar aquí, i ràpid; o potser no calia tan ràpid.

Dit i fet.

Es va treure el vestit.

Ara sí que corria perill. Fins aquest moment hauria pogut justificar la seva presència, per bé que de manera poc creïble, i al·legar que s’havia desorientat amb tota la quilometrada de passadissos de Ty Gwyn i que havia entrat a l’habitació equivocada. Ara bé, la reputació d’una noia quedaria tacada per sempre més si l’enxampaven en roba interior a l’habitació d’un home.

Va agafar la camisa que hi havia al capdamunt de la pila. Va maleir que fos de coll postís i que necessités un fermall per subjectar-lo. En un calaix, va trobar una capsa de botons de puny al costat d’una dotzena de colls i en va enganxar un a la camisa, després se la va entaforar pel cap.

Finalment, va decidir que es posaria un jaqué. Els pantalons de ratlla diplomàtica no duien els elàstics posats, però en va trobar uns en un altre calaix. Se les va enginyar per embotonar els elàstics als pantalons i s’hi va ficar a dins. La cintura li anava tan baldera que n’hi cabien dos com ella.

Es va posar uns mitjons, es va calçar unes sabates negres i lluents i, en acabat, se les va cordar.

Només li faltava botonar la camisa i posar-se la corbata de color plata. El nus era més aviat un manyoc però tant hi feia i, a més, tampoc no sabia com fer-lo bé, així que el va deixar tal com el tenia.

A sobre s’hi va posar una armilla encreuada beix i un frac negre, després es va mirar al mirall de cos sencer que hi havia a l’interior de la porta de l’armari.

Li era gran per tots costats però malgrat tot estava bufona.

Com que li sobrava temps, encara es va posar uns botons d’or als traus dels punys de la camisa i un mocador blanc a la butxaca alta del frac.

Li faltava alguna cosa. Es va mirar al mirall fins que va endevinar què més li mancava.

Un barret.

Va obrir un altre armari. A dalt de tot, en una prestatgeria, hi havia una corrua de capses de barrets. Va trobar-ne un de copa gris i se’l va posar al capdamunt de la testa.

Aleshores es va recordar del bigoti.

No duia a sobre cap llapis de celles, així que va tornar a la cambra de Boy i es va atansar a la llar de foc. Era estiu i, per tant, no estava encesa. Es va impregnar la punta del dit amb sutge, va tornar al mirall i amb tota la delicadesa del món es va pintar un bigoti.

Ara sí que ja estava a punt.

Es va asseure en una de les butaques de pell i el va esperar.

L’instint li deia que no s’equivocava, però si es parava a pensar una mica en tot plegat li resultava un pèl estrany. De maneres d’excitar-se, però, n’hi havia per a tots els gustos. Ella mateixa s’havia mullat les calces quan Boy se l’havia endut a volar amb l’avió. Ell estava tan concentrat a pilotar l’aparell que era impossible petonejar-se, però tant hi feia perquè escalar el cel havia estat tan excitant que ella li hauria deixat fer el que volgués.

No obstant això, no sabies mai per on et sortirien, els homes, i tenia por que Boy s’empipés. Quan s’enfadava, aquella cara tan elegant es desfigurava i perdia tot l’atractiu, se li disparava el peu i el feia tamborinar contra el terra amb tot el nervi, i podia ser molt cruel. Una vegada un cambrer que era coix es va equivocar amb la beguda que li havia portat i li va etzibar: «Torni ara mateix cap a la barra i porti’m el whisky escocès que li he demanat; que una cosa és tenir la pota ranca i l’altra tenir les orelles de suro, oi que m’entén?». El pobre home es va posar vermell com un pebrot.

Es preguntava quines paraules li dirigiria Boy si al final el feia enfurismar amb la seva presència a l’habitació.

Va arribar al cap de cinc minuts.

Daisy va sentir passes i es va adonar que el coneixia prou bé per reconèixer-en el pas.

La porta es va obrir i Boy va entrar sense veure-la.

Daisy va forçar una veu gruixuda i va saludar-lo:

—Hola, amic meu, com anem?

Boy es va endur un sobresalt i va dir:

—Déu del cel! —I aleshores se la va tornar a mirar bé—. Daisy?

Ella es va redreçar.

—Jo mateixa —va dir amb la seva veu natural. Boy encara se la mirava fixament, com un estaquirot. Es va treure el barret davant d’ell, va fer una petita reverència i va dir—: A la seva disposició! —I es va col·locar el barret de gairell.

Al cap d’una bona estona, Boy es va recuperar del cop i va somriure.

«Gràcies a Déu», va pensar ella.

—Val a dir que aquest barret de copa t’està molt bé —li va dir ell.

Ella s’hi va atansar.

—Me l’he posat només per complaure’t.

—Haig de reconèixer que és tot un detall de part teva.

Daisy va estirar el coll amb un gest seductor. Li agradava petonejar-lo. De fet, li agradava besar la majoria dels homes. En el seu interior se sentia avergonyida de com li arribava a agradar. Fins i tot havia gaudit petonejant noies a l’internat, on es podien passar setmanes sense veure cap noi.

Ell va inclinar el cap i va buscar els llavis d’ella amb els seus. El barret de copa va caure i tots dos van deixar anar una rialleta excitada. De seguida ell li va penetrar la boca amb la llengua. Ella es va relaxar i va gaudir-ne. Boy era devot de tots els plaers sensuals, i a ella l’excitava aquesta devoció.

Llavors Daisy va recordar que ella tenia el seu pla. Les coses avançaven bé, però Boy li havia de demanar el matrimoni com fos. En tindria prou amb un petó? No, segur que en voldria més. De vegades li havia arribat a acariciar els pits i tot, quan el contacte no es limitava a una arrambada a corre-cuita.

Depenia molt del vi que s’hagués pres durant el dinar. Tenia un bon fetge, però arribava un moment que no podia frenar l’impuls.

Daisy es va moure i es va encastar a ell. Ell li va posar la mà sobre el pit, però la noia duia una armilla folgada de tela de llana i no li trobava els pits menuts. Boy va rebufar de frustració.

Aleshores va passejar la mà per la panxa i per dintre dels pantalons, que li ballaven.

Ella mai no li havia permès tocar allà a sota.

Encara duia uns enagos de seda i una bona colla de peces de roba interior que li cobrien les parts baixes, així que segurament no podia notar gaire cosa, però la mà es va col·locar just a l’entrecuix i va pressionar fort a través de les capes de roba. Daisy va sentir una fiblada de plaer.

Ella el va empènyer per allunyar-se’n.

—He anat massa lluny? —li va preguntar ell panteixant.

—Tanca la porta —va ordenar ella.

—Oh, Daisy! —Se’n va anar cap a la porta, va tancar el pany amb clau i va tornar. Tots dos es van tornar a abraçar i ell va reiniciar el que havia deixat a mitges. Ella va palpar la part davantera dels pantalons fins que va notar la trempera del noi. Li va manyegar el penis amb fermesa per sobre la roba i ell gemegava de plaer.

Ella va tornar a allunyar-se’n.

Per uns moments la cara de Boy es va encendre d’ira i a Daisy li va venir al cap un record desagradable. Una vegada va expulsar dels seus pits la mà d’un noi que es deia Theo Coffman i es va posar tan groller que li va dir escalfabraguetes. Mai més no va tornar a veure aquest noi, però l’insult la va fer sentir terriblement avergonyida. Ara temia que Boy l’acusés del mateix.

Aleshores les faccions de la cara se li van relaxar.

—És que em tornes boig —va gemegar.

Havia arribat la seva hora. «Qui no arrisca no pisca», va pensar Daisy.

—Això que fem no està bé —va dir amb una lamentació poc fervent.

—Per què no?

—Perquè no estem compromesos.

La paraula es va quedar suspesa en l’aire una bona estona. Que una noia digués aquestes paraules equivalia a una petició de mà. Daisy va observar la cara de Boy. Estava aterrida per si ell s’espantava, la rebutjava, deia quatre excuses entre dents i li donava el passaport.

Ell no badava boca.

—Et vull fer feliç, jo —deia ella—. Però…

—Daisy, t’estimo —va fer ell.

Però no era suficient. Ella li va fer un somriure.

—De debò? —li va preguntar.

—T’estimo moltíssim.

Ella tancava el bec, però se’l mirava expectant.

Finalment, Boy li va preguntar:

—Et vols casar amb mi?

—Sí, i tant —va exclamar ella, i el va tornar a besar. Pressionant la boca sobre la d’ell li va descordar la bragueta, va furgar entre els calçotets, va localitzar el penis i el va treure. Tenia la pell sedosa i càlida. La va acariciar, bo i recordant la conversa amb les bessones de Westhampton. «Pots fer-li manyagues en aquella cosa», havia dit Lindy, i Lizzie havia afegit: «Fins que brolla». Daisy estava fascinada i excitada per la idea de fer-li això a un home. La va subjectar encara amb més energia.

Aleshores es va recordar d’un altre comentari de Lindy: «O l’hi pots xuclar. Els torna bojos».

Va deixar de segellar amb els seus llavis els de Boy i li va dir a cau d’orella:

—Ara li faré una coseta al meu marit.

Tot seguit es va posar de genolls.





V


Era la boda de l’any. Daisy i Boy van contraure matrimoni a Saint Margaret’s Church, a Westminster, el dissabte 3 d’octubre de 1936. Daisy estava molesta perquè no s’havien casat a l’abadia de Westminster, però li havien dit que aquella església estava reservada a la família reial.

Coco Chanel li va dissenyar el vestit de núvia. La moda de la Gran Depressió havia optat per línies senzilles i el mínim d’extravagàncies. El vestit de ras llarg fins al terra i esbiaixat lluïa unes mànigues de papallona i una cua curta que només podia portar un patge d’honor.

El seu pare, Lev Peixkov, havia travessat tot l’Atlàntic per assistir a la cerimònia. La seva mare, Olga, va accedit a seure al seu costat a l’església per guardar les aparences i fer veure davant del públic que més o menys eren un matrimoni feliç. Daisy tenia pànic que Marga es presentés tot d’una del bracet de Greg, el fill il·legítim de Lev, però no ho va fer.

Les bessones Westhampton i May Murray eren les dames d’honor, i Eva Murray era la dama principal. A Boy no li feia cap gràcia que Eva fos mig jueva i no la volia convidar de cap de les maneres, però Daisy havia estat persistent.

Un cop dins la vella església, la núvia, dempeus, era conscient de ser la dona més preciosa de totes, i feliç com mai es va entregar en cos i ànima a Boy Fitzherbert.

Quan va signar els papers del matrimoni va escriure: «Daisy Fitzherbert, vescomtessa d’Aberowen». Havia estat practicant la signatura durant setmanes; després estripava el paper a consciència en bocins il·legibles. Ara ja la podia escriure de ple dret. Era el seu nom oficial.

Quan sortien en processó de l’església, Fitz va agafar afablement el braç d’Olga; en canvi, la princesa Bea va guardar una distància d’un quilòmetre respecte de Lev.

La princesa Bea no era amable. Amb la mare de Daisy no es mostrava desatenta del tot, i si el seu to de condescendència era forçat, Olga no ho notava, així que les relacions eren de bona avinença. Però a Bea no li agradava Lev.

Daisy es va adonar que al seu pare li faltava la pàtina de respectabilitat social. Lev caminava, xerrava, menjava, bevia i es gratava com un gàngster, i el que la gent pensés tant se li’n donava. Feia el que li passava pels nassos perquè era un multimilionari americà, de la mateixa manera que Fitz feia tot el que li venia de gust perquè era un comte anglès. Daisy sempre n’havia estat conscient, d’això, però l’evidència l’havia deixat mig estabornida en veure el seu pare amb tota aquella gent de la classe alta anglesa a l’esmorzar de les noces a la gran sala de ball de l’hotel Dorchester.

Tant li feia, però. Ara s’havia convertit en lady Aberowen i això ja ningú no li podria treure de les mans.

No obstant això, l’hostilitat constant de Bea envers Lev era una cosa molesta, com una pudor o un zum-zum subtils, que generaven una mena d’insatisfacció en Daisy. Asseguda a la taula presidencial al costat de Lev, Bea li girava tota l’estona mitja esquena. Quan ell li parlava, ella es mostrava eixuta de paraules i evitava el contacte visual. Semblava que Lev no se n’adonés, ja que anava rient i bevent xampany, però Daisy, asseguda a l’altre costat de Lev, sabia que el seu pare havia captat molt bé els lleigs de la consogra. Podia ser groller, però no estúpid.

Quan tothom va acabar de brindar i els homes van començar a fumar, Lev, que era el pare de la núvia i per tant pagava la festa, va donar un cop d’ull a la taula i va dir:

—Fitz, espero que hagi gaudit d’aquest dinar. Troba que els vins han estat a l’alçada?

—Sí, una gran selecció, gràcies.

—Val a dir que ens hem fotut un bon tiberi.

Bea va fer espetegar la llengua amb un so clar de desaprovació. Cap home no hauria de dir «fotut» en presència seva.

Lev es va girar cap a ella. Reia, però Daisy reconeixia als seus ulls una mirada que feia presagiar el pitjor.

—Què hi ha, princesa? Que potser l’he ofès?

Ella es va estar de donar cap resposta, però ell se la mirava amb expectació i no li treia la vista de sobre. Finalment, la princesa va afluixar la llengua.

—M’estimaria més no sentir paraules barroeres —va sentenciar.

Lev va treure un puro de la seva cigarrera. No el va encendre de seguit, sinó que el va ensumar i el va fer giravoltar entre els dits.

—Permeti’m que li expliqui una història —va dir, i va mirar la taula de punta a punta per estar segur que tothom parava l’orella: Fitz, Olga, Boy, Daisy i Bea—. Quan jo era un marrec van acusar el meu pare de fer pasturar el bestiar a les terres d’un altre. Una menudesa, pensaran, encara que fos culpable. El cas és que el van arrestar i l’administrador de les finques va construir un patíbul als prats del nord. Després van venir els soldats i ens van engrapar a mi, el meu germà i la meva mare, i ens hi van portar. El meu pare era al patíbul amb una soga al coll. En acabat, va arribar el terratinent.

Daisy no havia sentit mai aquesta història. Va esguardar la seva mare. Olga també estava sorpresa.

El petit grup de la taula s’havia empassat la llengua.

—Ens van obligar a mirar com penjaven el meu pare —va etzibar Lev. Es va girar cap a Bea i va dir—: I saben què és el més estrany? Que la germana del terratinent també hi era. —Es va endur el puro a la boca, va remullar-ne la punta i el va tornar a treure.

Daisy va observar que Bea es tornava blanca com la neu. Què tenia a veure tot allò amb ella?

—La germana tenia uns dinou anys, i era una princesa —va afegir Lev mirant-se el puro. Daisy va sentir com Bea deixava escapar un xisclet, i va entendre que aquesta història tenia a veure amb ella—. La noia es va quedar plantada allà observant com el penjaven, freda com el gel —va explicar Lev. Va clavar els ulls damunt Bea i va acabar de buidar el pap—: Jo, d’això, sí que en dic ser barroera.

Es va fer un silenci llarg.

Al cap i a l’últim, Lev va tornar a posar-se el puro a la boca.

—Algú té foc? —va preguntar.





VI


Lloyd Williams seia a taula a la cuina de la seva mare, a Aldgate, i s’estudiava frisós un mapa.

Era el 4 d’octubre de 1936, aquest dia hi hauria disturbis.

L’antiga ciutat romana de Londres, aixecada en un turó a la vora del riu Tàmesi era el districte financer i se la coneixia com la City. A l’oest d’aquest turó s’havien instal·lat els palaus dels rics, així com teatres i botigues que satisfeien els seus capricis. La casa on seia Lloyd era a l’est del turó, a tocar dels ports i de les barriades. Allà, durant segles, hi havien anat desembarcant onades d’immigrants decidits a deixar-s’hi l’esquena perquè un dia els seus néts de l’East End es poguessin traslladar al West End.

El mapa que Lloyd estudiava atentament s’havia publicat en una edició especial del Daily Worker, el diari del Partit Comunista, i mostrava el recorregut que seguiria la manifestació de la Unió de Feixistes Britànics. El punt de trobada previst era la Torre de Londres, al límit entre la City i l’East End, i després marxarien en direcció est, directes cap a Stepney, un districte superpoblat de jueus. Això si Lloyd i la gent que pensaven com ell no aconseguien barrar-los el pas.

A la Gran Bretanya hi havia tres-cents trenta mil jueus, segons apuntava el diari, i la meitat vivien a l’East End. La majoria eren refugiats de Rússia, Polònia i Alemanya, on havien viscut amb la por al cos que qualsevol dia la policia, l’exèrcit o els cosacs es presentessin a la ciutat i robessin les famílies, estomaquessin els homes, violessin les noies, i arrengleressin pares i germans davant del mur per executar-los.

En aquests suburbis de Londres, els jueus havien trobat un lloc on tenien tant dret a viure com qualsevol altre. Com se sentirien quan traguessin el cap per la finestra i es trobessin amb una banda de fatxendes uniformats marxant pels carrers, decidits a fer-los fora a puntades de peu? «Una cosa així no es pot tolerar», pensava Lloyd.

Segons el Worker, des de la Torre de Londres els manifestants només podien escollir entre dos recorreguts. Un passava pel Gardiner’s Corner, un encreuament de cinc avingudes conegut com la Passarel·la a l’East End; l’altre recorria Royal Mint Street i després l’estreta Cable Street. Un vianant podria escollir entre dotze rutes alternatives ficant-se per carrerons, però un ramat de manifestants no. Saint George Street anava al barri catòlic de Wapping i no al barri jueu de Stepney, però, és clar, els feixistes no hi tenien cap interès.

El Worker feia una crida a aixecar una barrera humana que bloquegés Gardiner’s Corner i Cable Street amb l’objectiu de parar la manifestació.

No era la primera vegada que el diari feia una crida a actes que després no es complien: vagues, revolucions o, darrerament, una aliança entre tots els partits d’esquerres per formar un Front Popular. La barrera humana potser era una altra fantasia. Calia milers de persones per acordonar l’East End de manera efectiva. Lloyd no tenia clar que s’hi presentés prou gent.

El que sí que tenia clar és que hi hauria aldarulls.

A la mateixa taula on seia Lloyd hi havia els seus pares, Bernie i Ethel, la seva germana Millie i el jove de setze anys Lenny Griffiths, d’Aberowen, vestit de diumenge. El noi formava part d’un grupuscle de miners gal·lesos que s’havien desplaçat a Londres per afegir-se a la contramanifestació.

Bernie va alçar la vista del diari i va comentar a Lenny:

—Els feixistes diuen que tots els bitllets de tren dels gal·lesos que us heu desplaçat a Londres els han pagat peixos grossos jueus de la seva butxaca.

Lenny va acabar d’engolir l’ou ferrat que s’estava menjant.

—Jo, de peixos grossos jueus, no en conec cap —va dir—. Bé, sense tenir en compte la golafre de la senyora Levy, que és bastant grossa. De tota manera, jo he vingut a Londres dalt d’un camió amb seixanta xais gal·lesos que es dirigien al mercat de carn de Smithfield.

—Ara entenc aquesta pudor —va dir Millie.

—Millie! No siguis mal educada —la va amonestar Ethel.

Lenny compartia l’habitació amb Lloyd i li havia fet una confidència: després de la manifestació no tenia previst tornar a Aberowen. Marxarien amb Dave Williams cap a Espanya per sumar-se a les Brigades Internacionals que s’havien organitzat per lluitar contra la insurrecció feixista.

—Ja tens el passaport? —li havia preguntat Lloyd. Obtenir el passaport no era complicat, però el sol·licitant havia d’incloure un nom de referència: un clergue, un metge, un advocat o qualsevol persona amb certa posició, de manera que un jove no ho podia portar gaire en secret.

—No el necessito —havia dit Lenny—. Anirem a Victoria Station i comprarem un bitllet d’anada i tornada a París per un cap de setmana. No et cal el passaport.

A Lloyd li sonava que això es podia fer. En aquest cas existia un buit legal, pensat per afavorir la pròspera classe mitjana. I ara els antifeixistes se n’aprofitaven. Feta la llei, feta la trampa.

—Quant costa el bitllet?

—Tres lliures i quinze xílings.

Lloyd havia alçat les celles en un gest de perplexitat. Això era més del que podia tenir a les butxaques un miner desocupat.

—A mi m’ha pagat el bitllet el Partit Laborista Independent, i a Dave, el Partit Comunista —va afegir Lenny.

Tots s’havien fet passar per més grans.

—I un cop arribeu a París, què? —va preguntar Lloyd.

—Ens vindran a buscar els comunistes francesos a la Gare du Nord. —Va pronunciar «gueir diu nord». De francès, no en sabia ni un borrall—. Des d’allà ens escortaran fins a la frontera amb Espanya.

Lloyd havia decidit marxar més endavant. Explicava a la gent que volia tranquil·litzar els pares, però el cert és que no podia desenganxar-se de Daisy. Encara somiava que ella trencaria la relació amb Boy. Era desesperançador —Daisy no li havia ni respost les cartes—, però no aconseguia oblidar-la.

Mentrestant, la Gran Bretanya, França i els Estats Units havien acordat amb Alemanya que Itàlia adoptaria la política de no intervenir a Espanya, la qual cosa significava que ningú no subministraria armament a cap bàndol. Aquesta idea treia Lloyd de polleguera: era de calaix que les democràcies havien de donar suport a un govern escollit a les urnes, oi? Però el pitjor del cas és que tant Alemanya com Itàlia incomplien l’acord cada dia, tal com advertien la mare de Lloyd i l’oncle Billy a tota la colla de mítings públics que s’havien organitzat al llarg de la tardor a la Gran Bretanya per debatre sobre el cas espanyol. El comte Fitzherbert, que compartia el punt de vista del secretari d’Afers Estrangers, va defendre aquesta política a capa i espasa, argumentant que si s’armava el govern espanyol es corria el perill que es tornés comunista.

Era una profecia autoacomplida, tal com havia argumentat Ethel en un parlament crític i contundent. L’única nació disposada a donar suport al govern espanyol era la Unió Soviètica, i, evidentment, els espanyols es llançarien als braços de l’únic país del món que els ajudaria.

La veritat era que els conservadors consideraven que Espanya havia escollit unes persones d’esquerres i perilloses. A homes com Fitzherbert no li hauria fet res que s’enderroqués el govern espanyol per la via de la violència i el substituís un dirigit per l’extrema dreta. A Lloyd, la frustració li regirava la bilis.

I aleshores va sorgir l’oportunitat de combatre el feixisme des de casa.

—És ridícul —havia dit Bernie la setmana passada, quan van anunciar la manifestació—. La policia de Londres els ha d’obligar a canviar el recorregut. Tenen tot el dret del món a manifestar-se, però no a Stepney.

No obstant això, la policia va al·legar que no tenia poder per interferir en una manifestació que complia perfectament amb la legalitat.

Bernie i Ethel, i els alcaldes de vuit municipis de Londres van constituir una delegació que va sol·licitar fermament al secretari de govern, sir John Simon, que prohibís la marxa o almenys en modifiqués el recorregut, però també es va escudar en la manca de poders per actuar.

El plantejament de quin era el pròxim pas a seguir havia dividit el Partit Laborista, la comunitat jueva i, de retruc, la família Williams.

El Consell del Poble Jueu contra el Feixisme i l’Antisemitisme, fundat tot just feia tres mesos per Bernie i altres membres, havia fet una crida massiva per organitzar una contramanifestació que mantindria els feixistes lluny dels carrers jueus. El seu eslògan era: «¡No pasarán!», el crit dels defensors antifeixistes de Madrid. El Consell era una organització petita amb un gran nom. Tenia la seu en dues habitacions situades al pis de dalt d’un edifici de Commercial Road i disposaven d’una multicopista i un parell de màquines d’escriure antigues. Tanmateix, havien trobat un ampli suport a l’East End. En només quaranta-vuit hores havien recollit vora cent mil signatures per reclamar que la manifestació es prohibís. Malgrat tot, el govern no va moure ni un dit.

Només un dels grans partits polítics donava suport a la contramanifestació: el comunista. També havia rebut el vistiplau d’un partit petit, el Partit Laborista Independent, del qual Lloyd era membre. Tots els altres partits hi estaven en contra.

—Mira, el Jewish Chronicle ha recomanat als seus lectors que avui no surtin al carrer —va dir Ethel.

Per a Lloyd, aquest missatge jugava en contra. Molta gent tenia la convicció que el millor era no ficar-se en problemes i l’única cosa que aconseguien així era deixar via lliure als feixistes.

Bernie, que era un jueu no practicant, va retreure a Ethel:

—No em citis el Jewish Chronicle, Eth. Considera que els jueus no haurien d’estar en contra del feixisme, només contra l’antisemitisme. I quin sentit polític té aquesta contradicció?

—He sentit a dir que els màxims representants de la comunitat jueva britànica, el Consell de Representants dels Jueus Britànics, coincideixen amb el Chronicle —va insistir Ethel—. Pel que sembla, ahir van llegir el comunicat a totes les sinagogues.

—Aquests que es fan dir «representants» són tots una colla de nou-rics que viuen a Golders Green —va deixar anar Bernie amb menyspreu—. Mai no s’han trobat que uns feixistes exaltats i violents els insultin pel carrer.

—Ets membre del Partit Laborista —li va retreure Ethel—. La nostra política no busca la confrontació amb els feixistes als carrers. Que ja no recordes la solidaritat?

—I què me’n dius, de la solidaritat amb els meus companys jueus? —va respondre Bernie.

—Només ets jueu quan et convé. I a tu mai no t’han insultat pel carrer.

—De tota manera, el Partit Laborista ha comès un error polític.

—Tingues present que si permets que els feixistes provoquin actes violents, la premsa en responsabilitzarà l’esquerra i no tindrà en compte qui va ser el primer a tirar la pedra.

—Si els nois de Mosley inicien una lluita, rebran el que es mereixen —va dir Lenny, impulsiu.

—Obre bé els ulls Lenny —va sospirar Ethel— i veuràs qui té més armes en aquest país: si tu, Lloyd i el Partit Laborista, o bé el Conservador amb l’exèrcit i la policia de part seva?

—Sí, és clar… —va fer Lenny, que evidentment no hi havia caigut abans.

—Com pots parlar així? Fa tres anys eres a Berlín i vas veure tu mateixa com van anar les coses. L’esquerra alemanya va intentar plantar cara al feixisme per la via pacífica i mira com va acabar —va recriminar Lloyd a la seva mare.

—Els socialdemòcrates alemanys van fracassar a l’hora de formar un front popular amb els comunistes, cosa que els altres van aprofitar per carregar-se’ls per separat —hi va intervenir Bernie—. Junts potser haurien guanyat.

Bernie havia posat el crit al cel quan els comunistes van estendre la mà a la branca local del Partit Laborista per fer un front comú contra la marxa, i els laboristes la van rebutjar.

—Aliar-se amb els comunistes és jugar-se-la —va opinar Ethel.

En aquesta qüestió, Ethel i Bernie divergien. Precisament aquesta discrepància havia provocat l’escissió del Partit Laborista. Segons Lloyd, Bernie tenia raó i Ethel s’equivocava.

—Hem d’utilitzar tot el que tinguem a l’abast per enderrocar el feixisme —va dir. Tot seguit, més diplomàtic, va afegir—: Però la mare té raó, avui el que més ens convé és que tot s’acabi sense aldarulls.

—El que més us convé és quedar-vos a casa i fer front als feixistes per mitjà dels canals normals que ofereixen les polítiques democràtiques —va resoldre Ethel.

—Has intentat que el salari de la dona s’equipari amb el de l’home per mitjà dels canals normals de les polítiques democràtiques —li va recordar Lloyd— i no te n’has sortit.

Just l’abril passat les parlamentàries laboristes havien presentat un projecte de llei per garantir entre les funcionàries l’equiparació de salaris per la mateixa feina feta. La Cambra dels Comuns, dominada per la majoria masculina, havia tombat la iniciativa.

—No pots renunciar a la democràcia cada vegada que perdis una votació —va refutar Ethel en un to eixut.

Lloyd era conscient del problema real: les divisions d’aquesta mena podien debilitar de mala manera les forces antifeixistes, tal com havia passat a Alemanya. Aquell dia seria una prova difícil. Els partits polítics podien intentar liderar, però al capdavall seria la gent qui decidiria obeir els uns o els altres. Es quedarien a casa, com instaven el temorós Partit Laborista i el Jewish Chronicle? O sortirien al carrer a milers i dirien «No» al feixisme? La resposta no la sabria fins a les acaballes del dia.

Van picar a la porta del darrere i va entrar el veí, Sean Dolan, vestit per anar a missa.

—Us vindré a buscar després de missa —va dir a Bernie—. On ens trobem?

—A Gardiner’s Corner. Com a molt tard a les dues —el va advertir Bernie—. La idea és que hi hagi prou gent per barrar el pas als feixistes allà mateix.

—No hi faltarà ni un estibador del port de l’East End —va exclamar Sean, entusiasmat.

—Per què hi ha tot aquest rebombori? Si els feixistes a vosaltres no us odien, no? —va preguntar Millie aleshores.

—Ets massa jove per recordar, criatura, però els jueus sempre ens han donat suport —va explicar Sean—. A la vaga del port de 1912, quan jo només tenia nou anys, el meu pare no tenia ni un rosegó de pa per distreure la gana, així que ens van enviar, a mi i al meu germà, amb la dona del forner, la senyora Isaacs, a New Road; Déu li pagui la seva generositat. En aquell temps van ser les famílies jueves les que es van fer càrrec de centenars de fills dels estibadors. El 1926 la història es va tornar a repetir. No permetrem que aquests refotuts feixistes es passegin pels nostres carrers, i perdoni el meu atreviment, senyora Leckwith.

Lloyd s’estava animant. Hi havia milers d’estibadors a l’East End: si es presentaven en bloc, es dispararia, i molt, el nombre d’assistents.

De fora la casa arribava el so d’un altaveu: «No volem Mosley a Stepney», cridava una veu masculina. «Punt de trobada, Gardiner’s Corner a les dues de la tarda».

Lloyd es va prendre el te i es va alçar. Havia d’interpretar el paper d’espia, comprovar la posició dels feixistes i trucar al Consell del Poble Jueu de Bernie per anar actualitzant la informació. Duia les butxaques carregades de xavalla, de penics marrons grans per a les cabines telefòniques.

—Hauria d’anar tirant —va dir—. A hores d’ara, els feixistes ja es deuen estar reunint.

Ethel es va aixecar i el va acompanyar fins a la porta.

—No et fiquis en aldarulls —li va demanar—. Recorda com va acabar tot a Berlín.

—Aniré amb compte —va dir Lloyd.

La mare va intentar parlar amb tendresa.

—No li agradaràs esdentegat, a la teva noia americana de casa bona.

—Igualment no li agrado.

—No m’ho crec. Quina noia se’t podria resistir?

—No em passarà res, mare —va concloure Lloyd—. Ja ho veuràs.

—En teoria hauria d’estar contenta perquè no te’n vas a Espanya.

—Almenys, avui no. —Lloyd va fer un petó a la seva mare i va marxar.

Feia un matí de tardor clar i càlid per a l’època de l’any. Al bell mig de Nutley Street, un grup d’homes hi havia instal·lat una tarima i un d’ells parlava ara pel megàfon:

«Gent de l’East End, no ens hem de quedar de braços plegats mentre una munió d’antisemites carregats d’arrogància ens insulten!». Lloyd va reconèixer l’orador, era un dels dirigents locals del Moviment Nacional dels Treballadors Desocupats. Arran de la Depressió hi havia milers de sastres jueus sense feina. Cada dia fitxaven a l’oficina d’ocupació de Settle Street. Lloyd no havia fet encara els deu metres quan Bernie el va anar a trobar pel darrere i li va allargar una bossa de paper amb unes esferes petites de vidre que la quitxalla anomenava bales.

—He anat a moltes manifestacions —li va dir—. Si la policia muntada carrega contra la gent, fes-les córrer per sota les peülles dels cavalls.

Lloyd va somriure. El seu padrastre era pacifista, gairebé sempre, sí, però no era un figa tova.

No obstant això, a Lloyd les bales no li feien el pes. No tenia gaire experiència amb cavalls, però li semblava que eren bèsties manses i inofensives, i no li agradava la idea de fer-los caure a terra.

—M’estimo més un cavall per terra que el meu noi fet una truita —li va dir Bernie, que li havia llegit la mirada.

Lloyd es va desar les bales a la butxaca i va pensar que encara que les dugués a sobre no estava obligat a utilitzar-les.

Estava content de veure que els carrers ja començaven a omplir-se de gent. També va observar més senyals encoratjadors. A totes les parets que tenia a la vista hi havia escrit amb guix el lema «No passaran» en anglès i en espanyol. Tots els comunistes havien sortit al carrer a repartir pamflets. Dels ampits de moltes finestres penjaven banderes vermelles. Un grup d’homes condecorats amb medalles de la Gran Guerra portaven una pancarta on es llegia: «Associació d’Excombatents Jueus». Els feixistes no suportaven que els recordessin quants jueus havien lluitat per la Gran Bretanya. Cinc soldats jueus havien rebut, per la seva valentia, la màxima condecoració que concedia el país: la Creu Victòria.

Lloyd va començar a pensar que potser sí que hi hauria prou gent per aturar la marxa.

Gardiner’s Corner era una cruïlla oberta, batejada amb el nom d’un establiment de roba escocesa, Gardiner and Company, que havia ocupat un edifici cantoner amb una torre de rellotge característica. Quan hi va arribar, Lloyd es va adonar que es preveien aldarulls. Hi havia diverses unitats de primers auxilis i centenars de voluntaris uniformats de Saint John Ambulance, amb les ambulàncies aparcades a banda i banda del carrer. Lloyd desitjava que no hi haguessin batusses. «Ara bé», pensava, «millor córrer el risc que esclati la violència que no pas deixar avançar lliurement la marxa dels feixistes».

Va agafar una ruta més enrevessada per entrar a la Torre de Londres pel nord-oest, per tal que no l’identifiquessin com a veí de l’East End. Uns minuts abans d’arribar-hi ja podia sentir les bandes de música.

La Torre era un palau situat a la ribera del riu, que durant vuit-cents anys havia estat el símbol de l’autoritat i la repressió. Estava encerclada dins d’una muralla de pedra antiga de tons apagats, com si la pluja londinenca que li havia caigut durant segles i més segles l’hagués destenyit. Extramurs, a la banda de terra, s’estenia un parc anomenat Tower Gardens, i aquí és on s’aplegaven els feixistes. Lloyd calculava que ja devien ser vora dos mil, en una cua que s’allargava per darrere en direcció a l’oest i s’endinsava pel districte financer. Cada dos per tres entonaven la mateixa tornada:


A la una, a les dues i a les tres,

jueu tremola que vas fora!

Corre jueu, corre,

jueu tremola que vas fora!



N’hi havia molts que duien la bandera del Regne Unit. Lloyd es preguntava com podia ser que la gent que volia destruir totes les coses bones del país fossin els primers a brandar la bandera nacional?

Impressionava la fila de militars que feien amb els cinturons de cuir negre amples i les camises també negres, mentre formaven unes columnes perfectes sobre la gespa. Els dirigents duien un uniforme elegant: una jaqueta de tall militar negra, uns pantalons bombatxos de muntar a cavall grisos, botes de muntar, una gorra negra amb una visera lluent, i un braçal vermell i blanc. Hi havia diversos motociclistes que feien bramar els motors amb ostentació mentre deixaven anar missatges amb salutacions feixistes. Cada cop arribaven més manifestants, alguns amb furgonetes blindades amb reixes metàl·liques a les finestres.

No era pas un partit polític, allò. Era un exèrcit.

L’objectiu de tota l’escenificació, s’imaginava Lloyd, era aparentar una falsa autoritat. Volien fer-se veure com si tinguessin dret a boicotejar mítings i escorcollar edificis, a irrompre a les cases i a les feines de les persones per arrestar-les, a arrossegar-les a les presons i als camps per apallissar-les, interrogar-les i torturar-les, exactament com els camises brunes havien fet a Alemanya sota el règim nazi, tan admirat per Mosley i per l’amo del Daily Mail, lord Rothermere.

Volien estendre el pànic entre la gent de l’East End, que eren fills de pares i avis que havien fugit de la repressió i dels pogroms d’Irlanda, Polònia i Rússia.

Sortirien al carrer els veïns de l’East End i s’hi encararien? I si no era així —si la marxa continuava endavant com estava previst—, quin seria l’objectiu dels feixistes l’endemà?

Va caminar pel marge del parc, com si fos un observador més o un espectador accidental. Des d’aquest centre neuràlgic sortien projectats tot de carrers laterals com els radis d’una roda. En un d’aquests carrers va veure un Rolls Royce de color negre i crema que s’aturava. El xofer va obrir la porta del darrere i Lloyd es va quedar de pedra. Pràcticament sense alè, va veure com Daisy Peixkov en baixava.

Saltava a la vista per què hi havia anat. Duia una versió femenina de l’uniforme fet a mida, amb una faldilla llarga grisa en comptes dels pantalons bombatxos, i els rínxols d’or treien el nas per sota el barret negre. Per bé que odiava la indumentària, Lloyd no podia deixar de trobar-la terriblement atractiva.

Es va aturar un moment i la va observar. Tampoc no s’havia de sorprendre tant: Daisy li havia dit que li agradava Boy Fitzherbert, i les opinions polítiques de Boy no en quedaven al marge. Però veure-la donant aquest clar suport als feixistes que volien atacar els jueus londinencs va ser com si li haguessin llançat una galleda d’aigua freda: eren com la nit i el dia; ella no compartia res del que per a ell era important en aquesta vida.

Hauria hagut de tocar el dos, però no va poder. Mentre ella caminava atrafegada per la vorera, Lloyd li va tallar el pas.

—Què diantre hi fa aquí? —va dir ell amb brusquedat.

Daisy tenia un aire impertorbable.

—Jo li podria fer la mateixa pregunta, senyor Williams —li va etzibar—. No crec que tingui pas la intenció d’unir-se a la nostra marxa.

—Que no ho veu, com són aquesta gent? Boicotegen mítings polítics pacífics, assetgen periodistes, tanquen a la garjola qualsevol opositor polític. Vostè és nord-americana; com pot ser que vagi en contra de la democràcia?

—La democràcia no sempre és el sistema polític més indicat per a tots els països.

Devia estar reproduint la propaganda de Mosley, va suposar Lloyd, que va argumentar:

—Però si aquesta gent tortura i assassina al primer que els porta la contrària! —va pensar en Jörg—. Jo ho vaig veure amb els meus ulls, a Berlín. Vaig passar per un dels seus camps i em van forçar a mirar com uns gossos famèlics esbudellaven un home nu fins a matar-lo. Així és com actuen el seus amics feixistes.

Ella no se sentia gens intimidada.

—Digui’m a qui han matat aquí a Anglaterra els últims dies?

—Els feixistes britànics encara no han arribat al poder però Mosley es deixa enlluernar per Hitler. Si mai hi arriben faran exactament el mateix que els nazis.

—M’imagino que vol dir que posaran fi a l’atur i que la gent recuperarà l’orgull i l’esperança gràcies a ells.

Lloyd sentia una atracció tan forta cap a ella que sentir-li dir bestieses com aquestes li punyia el cor.

—Ja sap què han fet els nazis a la família de la seva amiga Eva…

—Sabia que l’Eva es va casar? —va dir Daisy amb el to conciliador de qui intenta capgirar la conversa d’una sobretaula per encetar un tema més agradable—. Amb Jimmy Murray, un encant de noi. Ara és una esposa anglesa.

—I què me’n diu, dels seus pares?

Daisy va defugir la mirada.

—No els conec.

—Però sí que sap el que els van fer els nazis. —Eva l’hi havia explicat tot amb pèls i senyals al Trinity Ball—. El seu pare ja no pot exercir la medicina, treballa d’auxiliar de farmàcia. No pot anar a cap parc ni a cap biblioteca pública. Han arrencat el nom del seu pare del monument a les víctimes de la guerra! —Lloyd es va adonar que havia alçat massa la veu. Més asserenat, va afegir—: Com pot menjar en el mateix plat que una gent que fa aquesta mena de coses?

Ella semblava incomodada, però no va respondre.

—Faig tard. Si em perdona, si us plau —es va limitar a dir.

—El que vostè està fent no té perdó.

—Molt bé, vailet, ja n’hi ha prou —va intervenir el xofer.

Era un home gros de mitjana edat, amb la parença de fer poc exercici, i a Lloyd no l’intimidava ni un pèl, però ara no tenia ganes d’iniciar una baralla.

—Ja marxo —va dir en un to moderat—. Però no em digui vailet.

El xofer va tenallar el braç de Lloyd.

—O em treu la grapa de sobre o li vento un cop que el deixo sec —va engegar-li a la cara.

L’home va vacil·lar. Lloyd estava tens, en posició per respondre a l’atac, en guàrdia davant qualsevol senyal d’alerta, com si estigués al ring. Si el xofer intentava amollar-li un cop de puny, l’esquivaria fàcilment.

Però l’home o bé es va adonar de la posició d’atac de Lloyd o bé va notar que subjectava un bon garrot de braç, el fet és que va afluixar la mà.

—No calen amenaces —va dir.

Daisy va marxar.

Lloyd va quedar mirant la seva esquena enfundada en l’uniforme cenyit mentre s’apressava a unir-se a les files dels feixistes. Amb un sospir de frustració, va girar cua i se’n va anar en la direcció contrària.

Va intentar concentrar-se en la tasca que li havien encomanat. Havia perdut totalment els papers. Mira que amenaçar el xofer. Si s’haguessin esbatussat segurament l’haurien arrestat i s’hauria passat el dia tancat entre les quatre parets d’un calabós; era així com hauria ajudat a enderrocar el feixisme?

Eren dos quarts d’una. Es va allunyar del parc per Tower Hill i va anar a buscar una cabina telefònica, va trucar al Consell del Poble Jueu i va parlar amb Bernie. Després d’informar de la situació, Bernie li va demanar que fes un càlcul aproximat del nombre de policies que hi havia als carrers entre la Torre de Londres i Gardiner’s Corner.

Va creuar el parc en direcció est, va examinar el carrers laterals i es va quedar bocabadat.

S’esperava trobar vora un centenar d’efectius de la policia i n’hi havia milers.

S’acumulaven a les voreres, s’esperaven dins de dotzenes de furgonetes, muntats dalt d’uns cavalls imponents en unes fileres molt ben formades. Només deixaven un pas estret per a la gent que havia d’entrar als carrers. Hi havia més policies que feixistes.

Des de dins d’una de les furgonetes, un agent de la policia uniformat li va fer la salutació de Hitler.

El món li va caure a sobre. Si tots aquests policies estaven de part dels feixistes, com s’ho farien els contramanifestants per plantar-los cara?

Això era pitjor que una marxa feixista: era una marxa feixista amb la connivència de l’autoritat policial. Quin missatge estaven enviant als jueus de l’East End?

A Mansell Street va veure un policia de barri que coneixia, Henry Clark.

—Hola, Nobby —va dir. Vés a saber per què tots els que es deien Clark de cognom rebien el diminutiu de Nobby—. Un poli m’acaba de fer la salutació hitleriana.

—No són de la zona —va explicar Nobby a sota veu, com si li revelés una confidència—. No viuen entre jueus com jo. Els dic que els jueus són com tothom: honestos i respectuosos amb la llei, excepte quatre criminals i avalotadors. Però no em creuen.

—Ja, però, aquesta salutació hitleriana…

—Devia ser una broma.

Lloyd no ho compartia.

Va deixar Nobby enrere i va avançar. Els efectius muntaven cordons policials a la boca dels carrers laterals que s’endinsaven cap a la zona de Gardiner’s Corner.

Va entrar a un pub que tenia telèfon públic —la vigília havia anat a localitzar tots els telèfons operatius— i va comunicar a Bernie que almenys hi havia cinc mil policies a la zona.

—No podrem plantar cara a tanta policia —va dir Lloyd, pessimista.

—No n’estiguis tan segur —va respondre—. Vés a fer una ullada a Gardiner’s Corner.

Lloyd va fer el tomb al cordó policial i es va sumar a la contramanifestació. Fins que no va ser al mig del carrer, fora de Gardiner’s Corner, no va poder albirar fins on arribava la multitud.

En sa vida no havia vist tanta gent junta.

L’encreuament de cinc carrers estava col·lapsat, però això no era tot. Fins on arribava a veure, la gentada es desplegava tota la llargada de Whitechapel High Street. Però, a més, a Commercial Road, que discorria en sentit sud-est, tampoc no hi cabia ni una agulla. Leman Street, on hi havia la comissaria, era impenetrable.

«Aquí hi deu haver unes cent mil persones», va pensar Lloyd. En aquell mateix moment hauria llençat el barret enlaire i hauria cridat d’alegria. Els veïns de l’East End havien acudit en massa a repel·lir els feixistes. Ara ja no tenia cap dubte.

Al mig de l’encreuament hi havia un tramvia parat sense els passatgers i el conductor l’havia abandonat.

Lloyd, cada vegada més optimista, va veure que res no podria travessar aquella marea de gent.

Va distingir Sean Dolan, el seu veí, que s’enfilava a un fanal i hi penjava una bandera vermella al capdamunt. La banda de la Brigada de Joves Jueus feia sonar els instruments, segurament a esquena dels qui portaven l’organització, uns conservadors respectables. Els sobrevolava una unitat aèria de la policia. «Deu ser un autogir», va pensar Lloyd.

Va ensopegar amb Millie i la seva amiga, Naomi Avery, al costat dels aparadors de Gardiner’s. No volia que la seva germana es fiqués en cap merder; només de pensar-ho s’esborronava.

—Ja sap el pare que has vingut? —li va preguntar amb to de retret.

—No siguis ximplet —va respondre ella despreocupada.

El va sorprendre trobar-la allà.

—A tu no et va gaire la política. Em pensava que t’interessava més fer diners.

—I m’interessa, però avui és un dia especial —va dir la noia.

Lloyd sabia que Bernie s’enduria un bon disgust si Millie prenia mal.

—Val més que tornis a casa.

—Per què?

Es va mirar l’escenari que l’envoltava. L’ambient era de cordialitat i calma. La policia era uns metres més enllà i als feixistes era impossible veure’ls. Avui no hi hauria cap marxa, estava més clar que l’aigua. La gent de Mosley no podia entrar per la força dins d’una massa humana de cent mil persones decidides a barrar-los el pas, i seria una bogeria si els policies deixaven que ho intentessin. Segurament Millie no corria perill.

I just quan tenia aquests pensaments, la situació es va capgirar.

Es va sentir una xiuladissa aguda. Lloyd va desviar la mirada cap a l’origen d’aquell soroll i va veure la policia muntada formant una fila que no feia presagiar res de bo. Els cavalls feien ressonar les ferradures i rebufaven agitats. La policia anava armada amb uns garrots allargats que semblaven espases.

Semblava que s’estiguessin preparant per atacar, tot i que era impossible.

En un tancar i obrir d’ulls, van començar la càrrega.

La gent cridava de ràbia i de terror. Tothom intentava escapar a empentes i rodolons dels imponents cavalls. La multitud va obrir pas, però els qui van quedar a primera fila van caure sota el martell de les peülles. La policia va començar a estomacar a dreta i esquerra amb els garrots llargs. A Lloyd el van empènyer cap enrere sense que hi pogués fer res.

Bullia d’indignació: però què pretenia la policia? Tan estúpids eren de creure que podien obrir un camí perquè Mosley pogués passar? De debò creien que dos o tres mil feixistes cantant insults podien passar entre una multitud de cent mil persones sense provocar aldarulls? Que potser eren idiotes els alts comandaments de la policia, o havien perdut el control? No tenia gaire clar què era pitjor.

La policia muntada va recular fent giragonses amb els cavalls, que desprenien ruflets, i es van reagrupar formant una línia desigual; aleshores es va sentir un xiulet i van esperonar les bèsties perquè fessin una segona càrrega temerària.

Ara Millie sí que tenia por. Només tenia setze anys i ja no fanfarronejava. Va xisclar de terror quan la gentada la va encastar contra els vidres de l’aparador de Gardiner and Company. Els maniquins vestits amb conjunts barats i abrics d’hivern contemplaven la gent presa del pànic i els genets guerrers. Lloyd va quedar sord pel bram de milers de persones protestant a viva veu. Es va col·locar davant de Millie i va contrarestar la pressió de la gent empenyent amb totes les seves forces, mirant de protegir-la, en va. Malgrat els esforços, el van esclafar contra ella. Eren quaranta o cinquanta persones xisclant amb l’esquena encastada als vidres i la pressió era cada vegada més forta.

I aquesta vegada Lloyd va entendre definitivament que la policia estava entestada a obrir un pas a través de la multitud al preu que fos.

Al cap d’un moment es va sentir una trencadissa de vidres eixordadora i l’aparador va cedir. Lloyd va caure a sobre de Millie, i Naomi a sobre d’ell. La gent cridava de dolor i de terror.

Lloyd es va aixecar com va poder. No estava ferit de miracle. A la desesperada, va buscar la seva germana. N’hi havia per tornar-se boig: distingir la gent dels maniquins era molt complicat. Tot d’una va descobrir Millie estesa sobre una catifa de vidres trencats. La va agafar pels braços i la va incorporar. Millie plorava.

—L’esquena! —va cridar.

Va anar darrere d’ella. Va veure que duia l’abric esparracat i que tenia sang per tot el cos. Lloyd es moria de ràbia i de dolor. La va abraçar per sobre les espatlles en un gest protector.

—Aquí a la cantonada mateix hi ha una ambulància. Et veus amb cor de caminar?

Només havien avançat uns metres i els xiulets de la policia van tornar a sonar. Lloyd tenia por que els tornessin a empènyer per segona vegada dins l’aparador de Gardiner’s. Aleshores es va recordar del que li havia donat Bernie. Va treure de la butxaca la bossa de paper amb les bales.

La policia va carregar.

Lloyd va agafar impuls amb la mà i va projectar la bossa de paper per sobre dels caps dels manifestants. Va anar a petar davant dels cavalls. No era l’únic que anava equipat; hi havia més gent que també llançava bales. Quan els cavalls les van esclafar es va sentir com una traca. Un cavall de la policia va relliscar i va caure a terra. Els altres es van aturar i es van encabritar amb els espetecs de la traca. La càrrega policial va desfermar el caos. Naomi Avery havia anat a parar sense saber com a la primera línia de la manifestació i Lloyd va veure com rebentava una bossa de pebre als morros d’un cavall; la bèstia va girar cua i va començar a sacsejar el cap totalment fora de si.

La pressió va disminuir i Lloyd va portar Millie fins a la cantonada. Encara li feia mal però ja no plorava.

Una cua de gent s’esperava per rebre atenció mèdica dels voluntaris de Saint John Ambulance: una noia que plorava perquè li devien haver matxucat la mà; joves que els sortia sang del cap i de la cara; una dona de mitjana edat asseguda a terra que curava un genoll inflamat. Quan Lloyd i Millie arribaven, Sean Dolan sortia amb el cap embenat i se n’anava directament cap a la multitud.

Una infermera va mirar l’esquena de Millie.

—Això no té bon aspecte —va dir—. Haurà d’anar a l’Hospital de Londres. La portarem amb l’ambulància. —Va mirar Lloyd—. L’hi vol acompanyar?

Sí que hi volia anar però en teoria havia de trucar i passar els informes, per això va dubtar.

Millie va resoldre el dilema amb la valentia que la caracteritzava.

—No vinguis amb mi, eh? No em podràs ajudar en res i aquí tens una missió important a fer.

Tenia raó. Va ajudar-la a pujar a una de les ambulàncies.

—Segur?

—Sí, segur. I mira de no acabar tu també a l’hospital.

«La deixo en bones mans», va pensar Lloyd. Li va fer un petó a la galta i va tornar allà on hi havia disturbis. S’anava obrint pas per arribar a la capçalera i la policia carregava des del terra amb porres. Els manifestants desarmats es van arremolinar enrere com les fulles que una ventada s’endú i amuntega. Després van sortir en tropell per un altre costat.

La policia va començar a detenir gent, probablement amb l’esperança de debilitar la ferma voluntat de la multitud apartant-ne els líders. A l’East End arrestaven la gent sense formalitats legals de cap mena, i eren pocs els que no tornaven a casa amb un ull morat o amb alguna dent trencada. La comissaria de Leman Street s’havia guanyat la mala fama que tenia.

Lloyd es va trobar darrere d’una noia, amb una bandera vermella, que protestava enèrgicament. Va reconèixer Olive Bishop, una veïna de Nutley Street. Un policia li va amollar un cop de porra al cap i va cridar: «Puta jueva!». No era jueva i de puta no en tenia res; és més, tocava el piano al Calvary Gospel Hall. Però s’havia oblidat de seguir el consell de Jesús de parar l’altra galta. Tant és així que va esgarrapar el policia a la cara i li va deixar unes línies vermelles paral·leles a la pell. Dos agents la van immobilitzar pels braços mentre l’home de l’esgarrinxada li esberlava el cap.

La imatge de tres homes alts i forts atacant una noia va exasperar Lloyd, que va fer un pas endavant i va descarregar tota la ràbia amb el puny dret contra l’agressor de la dona. El va colpejar a la cara. Estabornit, l’home va fer tentines i es va desplomar.

Van acudir més agents a l’atac, fuetejaven a tort i a dret amb els garrots, i estovaven braços, cames, caps i mans. Quatre agents van agafar Olive, cadascun d’ells subjectant un braç o una cama. Ella cridava i espeternegava, desesperada, però no se’n podia deslliurar.

Els vianants que observaven els fets no es van quedar impassibles. Van abraonar-se contra els policies que transportaven la noia mirant d’estirar-los. La policia va contraatacar bo i cridant: «Jueus malparits!», per bé que no tots els atacants ho eren, fins i tot hi havia un mariner somali de pell bruna.

La policia va deixar anar Olive per poder defensar-se. La noia es va escapolir entre el tropell i va desaparèixer. Els agents es van replegar, estomacant tot el que tenien a l’abast mentre es batien en retirada.

Electritzat pel triomf, Lloyd va veure que l’estratègia de la policia no funcionava. Malgrat la brutalitat dels seus atacs no havien aconseguit obrir un pas entre el devessall de gent. Van intentar una nova càrrega amb porres, però l’onada de gent, amb els ànims encesos, s’hi va llançar en massa; aquesta vegada amb ganes de tornar-s’hi.

Lloyd va decidir que havia arribat l’hora de fer un altre informe. Va anar-se’n enrere i va buscar una cabina de telèfon.

—No se’n sortiran, pare —va explicar emocionat a Bernie—. Intenten obrir un camí a cops de bastó però no avancen. Som una multitud.

—Estem fent anar la gent cap a Cable Street —va dir Bernie—. Potser la policia canvia ara d’estratègia i pensa que allà ho tindran més fàcil, així que hi estem enviant reforços. Vés-te’n cap allà, mira què passa i em truques.

—Molt bé —va fer Lloyd i va penjar abans d’adonar-se que no havia dit al seu padrastre que havien dut Millie a l’hospital. De tota manera, potser era millor no amoïnar-lo, de moment.

Però arribar a Cable Street no era gens fàcil. Des de Gardiner’s Corner, agafant per Leman Street en direcció sud se sortia directament al punt més proper de Cable Street, a una distància de menys d’un quilòmetre i mig, però l’avinguda estava col·lapsada per la batussa entre manifestants i policia. Lloyd havia d’agafar una ruta alternativa menys directa. Va avançar amb penes i treballs entre la pinya de gent en direcció est cap a Commercial Road. Un cop arribat a aquest punt, no podia avançar gaire més. Com que no hi havia presència policial, tampoc no hi havia violència, però la gent estava tan entatxonada com als altres punts. Li feia ràbia no poder continuar, però va consolar-se pensant que la policia mai no podria obrir un camí a la força entre tanta gent.

Es preguntava què devia estar fent Daisy Peixkov. Segurament seia al cotxe, esperant que comencés la marxa, fent repicar amb impaciència la punta d’aquelles sabates cares sobre la catifa del Rolls Royce. La idea que ell estava contribuint a frustrar els objectius de Daisy li va crear un sentiment maliciós de satisfacció barrejat amb dosis de rancor.

Amb tenacitat i poques contemplacions envers els qui eren al mig del pas, Lloyd va travessar la manifestació a cops de colze. La via del tren que recorria el costat nord de Cable Street li barrava el camí. Va haver de caminar una mica abans no va poder ficar-se per un pas subterrani que passava primer per sota les vies i després per sota la manifestació. Finalment, va entrar a Cable Street.

Allà la massa de gent no estava tan atapeïda, però el carrer era estret i entrar-hi seria difícil. El millor del cas era, però, que la policia tindria encara més dificultats per avançar-hi. Amb tot, va albirar un altre obstacle: un camió aparcat de través al carrer. A una punta i a l’altra del vehicle s’havia aixecat una barricada que ocupava tota l’amplada del carrer, feta amb taules i cadires velles, bigues de fusta i tota mena de trastos vells amuntegats.

Una barricada! Lloyd va recordar aleshores la revolució francesa. Però allí no hi havia cap revolució. Els veïns de l’East End no volien enderrocar el govern britànic. Al contrari, estaven molt implicats en les eleccions, en els consells de barri i en el Parlament. Els agradava tant el seu sistema de govern que estaven decidits a defensar-lo contra el feixisme, encara que els mateixos dirigents britànics no ho fessin.

Havia anat a parar a l’altra banda de la barrera i avançava cap a la multitud per copsar la situació. Es va estintolar contra una paret per tenir més camp de visió. Hi havia moviment. Al fons de tot, la policia intentava desmantellar el bloqueig traient els mobles vells i arrossegant els matalassos fora, però no els era fàcil. Els queia sobre els cascos una pluja de míssils, alguns els projectaven des de darrere la barricada, d’altres, des de les finestres de les cases que s’apinyaven a banda i banda del carrer: pedres, ampolles de llet, testos trencats i maons procedents, pel que va veure Lloyd, del pati d’un constructor de la zona. Un grup d’homes s’havien atrevit a enfilar-se a dalt de tot de la barricada i repel·lien la policia amb pals. Cada vegada que un policia n’intentava fer baixar un, hi havia una escaramussa i l’agent policial rebia una bona coça. A primera vista, Lloyd va reconèixer dues de les persones que s’estaven a la barricada: Dave Williams, el seu cosí, i Lenny Griffiths, d’Aberowen. Colze a colze lluitaven contra els policies armats amb pales.

A mesura que passaven els minuts, però, Lloyd veia que la policia guanyava posicions. Actuaven d’una manera sistemàtica, agafant tots els elements de la barricada i enretirant-los. A la banda dels manifestants hi havia gent que anava reforçant el mur, restituint el que la policia treia, però no estaven tan organitzats i tampoc no tenien materials per donar i vendre. A Lloyd li feia la sensació que tard o d’hora la policia s’acabaria imposant i, si aconseguien deixar via lliure a Cable Street, els feixistes farien la marxa per aquest camí que passava per davant de tot el reguitzell de botigues jueves.

Després, mirant enrere, va comprovar que qui organitzava l’estratègia de defensa de Cable Street era previsor: mentre la policia desmantellava la barricada, se n’alçava una altra al mateix carrer cent metres més enllà. Lloyd va recular i va ajudar a construir la segona barrera. Els estibadors, amb els pics, feien palanca i treien llambordes, les mestresses de casa arrossegaven els cubells de les escombraries dels patis, i els botiguers hi aportaven cartrons i caixes. Lloyd va ajudar a traslladar un banc públic i després va despenjar un tauler d’anuncis que penjava a la façana d’un edifici municipal. Els constructors de la barricada havien après la lliçó i aquesta vegada ho havien fet millor; havien usat els materials de manera més racional i s’havien assegurat que l’estructura fos robusta.

Va tornar a mirar enrere i va veure que més a l’est començaven a aixecar una tercera barricada.

La gent que s’havia aglomerat a la primera va començar a batre’s en retirada i a reagrupar-se darrere la segona. Al cap d’uns minuts, un escamot de la policia va acabar obrint forat a la primera barricada i la va travessar. El primer agent va perseguir els pocs joves que encara hi quedaven. Lloyd va veure com la policia empaitava Dave i Lenny per un carreró. Els veïns van tancar ràpidament les portes i les finestres de casa seva.

Lloyd va veure que la policia no sabia què fer. Havien traspassat una barricada per haver d’enfrontar-se a una altra, més resistent, i feien cara de no veure’s amb cor de començar a desmantellar la segona. Rondaven sense rumb per Cable Street, parlant amb desgana, mirant amb ressentiment els veïns que els guaitaven des de les finestres.

Era massa d’hora per cantar victòria, però, tot i així, Lloyd no podia contenir un sentiment de felicitat per l’èxit assolit. Tot apuntava que els antifeixistes serien els vencedors de la jornada.

Es va quedar allà on era un altre quart d’hora, però la policia ja no feia res i Lloyd va decidir sortir d’aquell escenari, buscar una cabina telefònica i fer la trucada.

Bernie no volia fer volar coloms.

—No sabem ben bé què passa —va explicar—. Sembla que hi ha un moment de treva en tots els fronts, però necessitem saber què fan els feixistes. Creus que pots tornar a la Torre de Londres?

Estava clar que Lloyd no podria superar l’escull policial, però potser hi havia un altre camí.

—Podria arribar-hi via Saint George Street —va dir vacil·lant.

—Fes tot el que puguis. Vull saber quin serà el pròxim moviment.

Lloyd va sortir com va poder de la manifestació i es va endinsar en un laberint de carrers i avingudes. Esperava no haver-se equivocat sobre Saint George Street. Quedava fora del perímetre de la protesta, però la gentada es podia haver anat dispersant.

Tal com s’esperava, allà no hi havia manifestants, per bé que encara li arribava el soroll de fons de la contramanifestació i podia sentir els crits i els xiulets dels policies. Hi havia unes quantes dones xerrant al mig del carrer i un grupet de nenes que saltaven a corda. Lloyd va començar a trotar cap a l’oest; esperava trobar-se manifestants o policies a cabassos a cada revolt. Es va creuar amb gent que marxava dels aldarulls: dos homes amb el cap embenat, una dona amb l’abric estripat, un veterà condecorat amb un cabestrell al braç; però, de gentada, res. Va córrer tot el carrer fins a desembocar a la Torre de Londres. Des d’allà podia caminar ben ample per anar als jardins de Tower Gardens.

Els feixistes encara hi eren i, per a Lloyd, això era un èxit. Eren dos quarts de quatre: els manifestants s’havien esperat quiets durant hores com estaquirots. Ara ja no estaven tan exultants. Ja no cantaven sinó que estaven callats i apàtics, alineats però no a la perfecció, les pancartes mig caigudes i les bandes de música mudes. Ja feien cara de derrota.

No obstant això, al cap de pocs minuts la situació va fer un tomb. Va aparèixer un descapotable d’un carrer lateral i va avançar davant les línies feixistes. Els ànims es van exaltar. Les línies van corregir la seva posició, els oficials saludaven, els feixistes es van posar ferms. Al seient del darrere del cotxe seia el seu líder, sir Oswald Mosley, un home de bona planta, amb bigoti, uniformat de cap a peus, amb gorra de visera. Amb l’esquena recta com un pal, anava saludant una vegada i una altra mentre el cotxe avançava a ritme lent, com si fos un monarca inspeccionant l’exèrcit.

La seva presència va fer revifar els ànims i això a Lloyd no li va agradar gens: volia dir que farien la marxa tal com estava previst. Per què hi havia anat, si no? El cotxe va seguir la manifestació feixista fins a un carrer lateral que s’endinsava en el districte financer. Lloyd va esperar-se. Al cap de mitja hora Mosley va tornar, aquesta vegada a peu, un cop més saludant i rebent ovacions.

Quan va arribar a la capçalera de la manifestació va girar i, acompanyat d’un dels seus oficials, va entrar per un carrer lateral.

Lloyd el va seguir.

Mosley es va trobar amb un grup d’homes més grans reunits a la vorera. Lloyd va quedar sorprès de reconèixer-hi sir Philip Game, l’inspector en cap de la policia, amb corbatí i barret tirolès. Els dos homes van entaular una conversa intensa. De ben segur que sir Philip li deia a sir Oswald que hi havia una multitud tan gran de contramanifestants que era impossible dissoldre-la. Però, aleshores, quin consell donaria als feixistes? Lloyd es moria de ganes d’acostar-s’hi més per sentir la conversa, però va preferir no arriscar-se, no volia que l’arrestessin, i es va quedar a una distància prudent.

Pràcticament l’únic que parlava era l’inspector en cap. El líder feixista anava assentint amb nervi i feia algunes preguntes. Després els dos homes van fer una encaixada de mans i Mosley se’n va anar.

Va tornar al parc i es va reunir amb els seus oficials entre els quals hi havia Boy Fitzherbert, que duia el mateix uniforme que Mosley. A Boy no li esqueia tan bé: l’uniforme militar ben tallat no encaixava amb el seu cos tofenc i el seu posat poc sensual.

Era com si Mosley anés donant ordres. Els seus homes van saludar i van posar-se en marxa, evidentment per obeir les consignes. Què els devia haver ordenat? L’única opció possible era deixar-ho córrer i anar-se’n a casa. Però, és clar, si haguessin estat persones raonables aleshores ja no serien feixistes.

Tot d’una van ressonar els xiulets, després van venir les ordres, les bandes musicals van començar a tocar i els homes van adoptar la posició de ferms. S’estaven preparant per iniciar la marxa. La policia els devia haver indicat una ruta. Però quina ruta?

Llavors van començar a desfilar, just en la direcció contrària. En comptes d’encaminar-se cap a l’est, van anar cap a l’oest, cap al districte financer, totalment desert un diumenge a la tarda.

Lloyd no s’ho podia creure.

—S’han rendit! —va dir ben fort.

Tenia un home al costat que va respondre:

—Això sembla, oi?

Va observar com les columnes humanes anaven desfilant a pas lent. Quan ja no li quedava cap dubte del que passava, va córrer a una cabina de telèfon i va trucar a Bernie:

—Se’n van! —va cridar.

—Com? Cap a l’East End?

—No, van en sentit contrari! Se’n van cap a l’oest, cap a la City. Els hem guanyat!

—Fantàstic!

Bernie ho va dir als que eren amb ell:

—Ei, gent! Els feixistes marxen cap a l’oest. S’han donat per vençuts!

Lloyd va sentir crits desenfrenats de victòria.

—No els treguis l’ull del damunt i avisa’ns quan hagin marxat de Tower Gardens —va dir Bernie al cap d’un minut.

—Ara mateix. —Lloyd va penjar.

Va recórrer tot el perímetre del parc radiant d’alegria. Cada minut que passava es feia més evident que havien derrotat els feixistes. Les bandes de música encara tocaven i els manifestants marxaven al seu pas, però no era un pas viu i ja no cantaven als jueus que els farien fora. Els jueus els havien fet fora a ells.

Quan ja era al final de Byward Street, Lloyd va veure un altre cop Daisy.

Anava a buscar l’inconfusible Rolls Royce negre i crema i havia de passar per davant de Lloyd. No es va poder estar de vanar-se:

—La gent de l’East End us ha rebutjat, a vosaltres i totes les vostres idees putrefactes! —va dir.

Ella es va aturar i se’l va mirar, impassible com de costum.

—Ens han bloquejat el pas una colla de violents —va dir amb menyspreu.

—El que compta és que ara marxeu en l’altre sentit.

—No es refiï, la batalla encara no està guanyada.

No s’equivocava del tot, va pensar Lloyd, però de moment ja tenien una gran victòria a la butxaca.

—No se’n va a casa caminant amb el seu promès?

—M’estimo més anar-hi amb cotxe —va dir—. I no és el meu promès. —El cor de Lloyd va tenir un sotrac d’esperança—. És el meu marit —li va espetegar aleshores ella.

Lloyd la va mirar fixament —mai no s’hauria imaginat que arribés a ser tan curta d’enteniment— i es va quedar sense paraules.

—No és cap mentida —va aclarir en veure la cara d’incredulitat que Lloyd hi feia—. No va veure la notícia del nostre compromís a la premsa?

—No llegeixo les pàgines de societat, jo.

Li va mostrar la mà esquerra amb l’anell de compromís, amb el diamant, i l’aliança d’or.

—Ens vam casar ahir. Vam haver d’endarrerir la lluna de mel per poder participar en la marxa d’avui. Demà ens n’anem a Deauville amb l’avió de Boy.

Va fer les quatre passes que li quedaven fins al cotxe i el xofer li va obrir la porta.

—Cap a casa, si us plau.

—Sí, senyora.

Lloyd estava tan enrabiat que li hauria agradat pegar algú.

Daisy va girar el cap i el va mirar per sobre l’espatlla:

—Adéu, senyor Williams.

Lloyd va recuperar la veu.

—Adéu, senyoreta Peixkov.

—Ah, ja no —va fer—. Ara sóc la vescomtessa d’Aberowen.

Es notava que es delia per dir-ho. Ara tenia un títol i per a ella això ho era tot.

Va pujar al cotxe i el xofer va tancar la porta.

Lloyd va girar cua. Avergonyit, es va adonar que tenia els ulls negats de llàgrimes.

—Merda! —va cridar fort.

Somiquejava i s’anava empassant les llàgrimes. Va redreçar les espatlles i se’n va anar cap a l’East End a pas lleuger. Li acabaven d’esguerrar el triomf d’avui. Era conscient que no tenia cap sentit capficar-se amb Daisy —estava clar que ell no significava res per a ella—, però li dolia pensar que una noia com ella malgastés la vida darrere Boy Fitzherbert.

Va intentar treure-se-la del cap.

La policia es replegava a les furgonetes i sortien de l’escena. A Lloyd no l’havia sorprès la seva brutalitat, tota la vida havia viscut a l’East End i sabia que era un barri violent. Amb tot, l’havia deixat al·lucinat el seu antisemitisme. Havien cridat a totes les dones «puta jueva» i a tots els homes «jueu fill de puta». A Alemanya la policia havia donat suport als nazis i s’havia posat al costat dels camises brunes. Pensava fer el mateix aquí? Esperava que no!

Entre la gentada de Gardiner’s Corner es començava a notar l’alegria. La banda de la Brigada de Joves Jueus tocava un tema de jazz perquè homes i dones es posessin a ballar, i s’anaven passant ampolles de whisky i ginebra d’una mà a l’altra. Lloyd va decidir anar a l’Hospital de Londres per veure com es trobava Millie. Després hauria d’anar a la seu del Consell del Poble Jueu per comunicar a Bernie que Millie havia pres mal.

No havia fet ni una passa quan es va trobar Lenny Griffiths.

—Hem enviat aquests malparits a pastar fang! —va exclamar Lenny, electritzat.

—Nosaltres també —va somriure Lloyd.

—Hem enderrocat el feixisme aquí i també l’enderrocarem a Espanya —va dir Lenny en un xiuxiueig.

—Quan marxeu?

—Demà. Al matí agafarem un tren cap a París, amb en Dave.

Lloyd va abraçar Lenny per l’espatlla.

—Compteu amb mi! —va exclamar.





4


1937





I


Volòdia Peixkov va inclinar el cap per protegir-se de la neu que queia mentre passava pel pont que travessava el riu Moskva. Portava un guardafred gruixut, un barret de pell i unes botes de cuiro prou consistents. Pocs moscovites anaven tan ben equipats com ell. Volòdia era un home afortunat.

Sempre havia tingut bones botes. El seu pare, Grigori, era comandant de l’exèrcit. Era un home amb poca ambició: tot i haver-se convertit en heroi de la revolució bolxevic i conèixer bé Stalin, se li havia estancat la carrera durant els anys vint. Així i tot, la família sempre havia viscut força bé.

Volòdia sí que en tenia, d’ambició. Primer va anar a la universitat i després va entrar a la prestigiosa Acadèmia d’Intel·ligència Militar. Al cap d’un any, l’havien destinat a la seu dels serveis secrets de l’Exèrcit Roig.

Quan Grigori era agregat militar de l’ambaixada soviètica a Berlín, Volòdia havia tingut la sort de conèixer Werner Franck, perquè estudiaven a la mateixa escola, encara que aquest feia un curs inferior que ell. En saber que el jove Werner odiava el feixisme, Volòdia li va dir que la millor manera d’anar contra els nazis era fer d’espies per als russos.

Quan es van conèixer Werner només tenia catorze anys, però en aquells moments ja en tenia divuit, treballava per al Ministeri de l’Aire, encara odiava més els nazis que abans i tenia a la seva disposició un potent radiotransmissor i un llibre de codis. Era un jove amb recursos i valor, que s’arriscava molt i aconseguia informacions importantíssimes. Volòdia era el seu contacte.

Feia quatre anys que Volòdia no veia Werner, però es recordava perfectament d’ell. Era un noi alt, amb uns cabells rossos rogencs que cridaven l’atenció, i tenia l’aspecte i el tarannà d’una persona més gran; ja a catorze anys, el seu èxit amb les dones causava enveja.

Feia poc que Werner havia passat una informació a Volòdia sobre Markus, un diplomàtic de l’ambaixada alemanya de Moscou que mantenia en secret la seva ideologia comunista. Volòdia havia buscat el tal Markus i l’havia reclutat com a espia. Ja feia uns mesos, doncs, que Markus passava informes, que Volòdia traduïa al rus i, per la seva banda, transmetia al seu cap. L’últim era un relat fascinant sobre la manera en què els dirigents empresarials nord-americans pronazis proporcionaven camions, pneumàtics i petroli als rebels de la dreta espanyola. El president de la Texaco, Torkild Rieber, admirador de Hitler, utilitzava els avions cisterna de l’empresa per passar de contraban petroli a les tropes de França fent cas omís d’una estipulació específica del president Roosevelt.

En aquell moment, Volòdia se n’anava a una cita que tenia amb Markus.

Va tirar endavant per Kutuzovsky Prospekt i va tombar cap a l’estació de Kíev. Aquell dia s’havien de trobar en un bar de treballadors de prop de l’estació. Mai no quedaven al mateix lloc dues vegades i acabaven cada trobada fixant la cita per a la pròxima. Volòdia era molt meticulós amb la feina. Sempre quedaven en bars o cafès ordinaris on no se’ls hauria acudit mai d’anar als col·legues diplomàtics de Markus. Si per una raó o altra sospitaven de Markus i el feien seguir per un agent de contraespionatge alemany, Volòdia se n’adonaria de seguida perquè el perseguidor no es barrejaria amb la resta de la clientela.

Aquell dia havien quedat al bar Ucraïna. Aquell establiment, igual que la majoria dels edificis de Moscou, tenia l’estructura de fusta. Els vidres de les finestres es veien entelats, de manera que va pensar que, si més no, a dins s’hi estaria bé. De tota manera Volòdia no hi va pas entrar de dret. Havia de prendre una sèrie de precaucions. Va travessar el carrer i es va ficar a l’entrada d’un bloc de pisos. Es va quedar un moment en aquell vestíbul fred observant des d’una finestreta el bar del davant.

Rumiava si Markus s’hi presentaria. Sempre ho havia fet, però Volòdia no n’acabava d’estar segur. I en cas que hi anés, quina informació portaria? Espanya era el tema candent en la política internacional, però els serveis secrets de l’Exèrcit Roig també tenien un fervent interès per l’armament alemany. Quants tancs fabricaven al mes? Quantes metralladores Mauser M34 al dia? Fins a quin punt era bo el nou bombarder Heinkel He 111? Volòdia frisava per poder transmetre aquesta informació al seu cap, el major Lémitov.

Passava mitja hora i Markus no havia comparegut.

Volòdia es va començar a inquietar. L’havien descobert? Treballava d’ajudant de l’ambaixador, i, per tant, veia tot el que passava per la taula del diplomàtic; però Volòdia l’havia instat a aconseguir altres documents, sobretot la correspondència dels agregats militars. Havia comès un error en fer-ho? L’havien vist quan ficava el nas en algun telegrama que no era de la seva incumbència?

Tot d’una el va veure al carrer: una silueta d’aire professional amb ulleres i loden d’estil austríac sobre el teixit verd del qual destacaven les volves blanques. Es va ficar al bar Ucraïna. Volòdia va esperar, observant. Després d’ell va entrar un altre home i Volòdia va arrufar el front, inquiet; però de seguida va veure que el segon era un treballador rus i no un agent de contraespionatge alemany. Era un home baixet amb cara de rata que portava un abric gastat, les botes embolicades amb parracs i s’eixugava el nas, punxegut, amb la màniga.

Volòdia va travessar el carrer i es va ficar al bar.

Era un lloc ple de fum, no gaire net, amb sentor de gent que no es rentava gaire sovint. A les parets hi havia unes aquarel·les descolorides de paisatges ucraïnesos amb marcs ben ordinaris. A mitja tarda hi havia pocs clients. L’única dona del local tenia l’aire d’un prostituta més aviat gran refent-se de la ressaca.

Markus era al fons de la sala, inclinat damunt d’un got de cervesa que no havia ni tastat. Portava la barba i el bigoti ben arreglats, tenia uns trenta-cinc anys, però semblava més gran. S’havia descordat l’abric, de manera que es veia que estava folrat de pell. El rus amb cara de rata es va asseure dues taules més enllà d’on era ell i es va posar a cargolar un cigarret.

Volòdia es va acostar a Markus i aquest es va aixecar i li va clavar un cop de puny a la boca.

—La puta que et va parir! —va exclamar en alemany—. Cony de porc!

Volòdia va quedar tan sorprès que va estar un moment sense obrir la boca. Els llavis li feien mal i notava el gust de la sang. En un acte reflex, va aixecar el braç per tornar-s’hi, però es va reprimir.

Markus va alçar altre cop el puny, però va veure Volòdia alerta, a punt d’esquivar el cop.

—Per què ho vas fer? —va cridar Markus—. Per què?

Després, també amb la mateixa brusquedat, es va deixar anar a la cadira, va enfonsar la cara entres les mans i va començar a somicar.

Volòdia va obrir els llavis, que tenia ensangonats.

—Calla, ximplet! —va dir. Es va tombar per dir a la resta de clients, que es miraven l’escena—: No passa res, està alterat.

Tothom va apartar la vista; un home va sortir del bar. Els moscovites mai no s’embolicaven en res per iniciativa pròpia. Fins i tot era perillós separar dos borratxos que es barallessin, no fos cas que un d’ells tingués un gran pes al Partit. I ja havien vist que Volòdia era un peix gros, per l’abric que duia.

Volòdia es va tornar a encarar amb Markus i, abaixant el to, li va dir, enfadat:

—Què coi ha estat tot això? —Li va parlar en alemany perquè Markus no dominava el rus.

—Vas detenir la Irina —va respondre l’home, plorant—. Tu, fill de la gran puta, li vas cremar els mugrons amb un cigarret.

Volòdia es va estremir. Irina era la xicota russa de Markus. Volòdia començava a veure de què podia anar tot allò i va tenir un mal pressentiment. Es va asseure al davant del seu company.

—Jo no he detingut la Irina —va dir—. I si li han fet mal, em sap molt de greu. Explica’m què ha passat.

—La van anar a buscar en plena nit. M’ho va dir la seva mare. No es van identificar, però no eren inspectors de policia normals i corrents, anaven més ben vestits. La dona no sap on se la van endur. La van interrogar sobre mi i la van acusar d’espia. La van torturar, la van violar i després la van fer fora.

—Recony! —va fer Volòdia—. Si que em sap greu…

—Et sap greu? Si ho has d’haver fet tu… Qui, si no?

—Et juro que no té res a veure amb els serveis secrets de l’exèrcit.

—Tant se val —va respondre Markus—. Tu i jo hem acabat, i també he acabat amb el comunisme.

—A la guerra contra el capitalisme de vegades hi ha víctimes. —Fins i tot abans d’acabar la frase li va semblar un raonament simplista.

—Mira que n’ets, d’idiota i de pueril —va respondre Markus, enfurismat—. Que no veus que el socialisme significa alliberar-se de totes aquestes merdes?

Volòdia va alçar la vista i va veure a la porta un home corpulent amb un abric de cuiro. Va comprendre a l’acte que no entrava allí a fer un trago.

En passava alguna, però ell no en sabia res. Era nou en aquell camp i li semblava que la falta d’experiència era com la manca d’una part vital del cos. Veia que podia estar en perill, però no sabia què hi podia fer.

El nouvingut es va acostar a la taula de Volòdia i Markus.

Tot d’una, l’home amb cara de rata es va aixecar. Devia tenir aproximadament l’edat de Volòdia. Curiosament, en parlar va fer palès que era una persona amb una certa cultura.

—Tots dos esteu detinguts.

Volòdia va deixar anar un renec.

Markus es va aixecar d’un salt.

—Sóc agregat comercial de l’ambaixada alemanya! —va exclamar en un rus gramaticalment incorrecte—. Vostè no em pot detenir! Tinc immunitat diplomàtica! —La resta dels clients va abandonar el bar de pressa i corrents, empentant-se els uns als altres per sortir els primers. Només hi van quedar dues persones: el cambrer, que eixugava el taulell, tot nerviós, amb un drap ben brut, i la prostituta, que fumava un cigarret i tenia la vista clavada en un got de vodka buit.

—A mi tampoc no em pots detenir —va dir Volòdia, tranquil·lment. Es va treure la targeta d’identificació de la butxaca—. Sóc el tinent Peixkov, dels serveis secrets. I tu, qui carai ets?

—Dvorkin, de l’NKVD.

El de l’abric de cuiro va dir:

—Berezovski, de l’NKVD.

La policia secreta. Volòdia va remugar: s’ho havia d’haver pensat. L’NKVD se superposava en part amb el servei d’informació de l’exèrcit. Ja l’havien avisat que totes dues organitzacions es trepitjaven el terreny, però ara era la primera experiència que en tenia.

—Suposo que vas ser tu qui va torturar la xicota d’aquest home —va dir a Dvorkin.

L’home es va fregar el nas amb la màniga: pel que semblava, aquell gest desagradable formava part de la disfressa.

—La noia no tenia cap informació.

—O sigui que li vas cremar els mugrons per res.

—I encara va tenir sort. Si hagués estat una espia hauria estat molt pitjor.

—I no et va passar pel cap que ens ho podies consultar?

—Que ens has consultat mai res tu?

—Me’n vaig —va dir Markus.

Volòdia estava desesperat. Era a punt de perdre un altre actiu de gran valor.

—No te’n vagis —li va suplicar—. Ja trobarem la manera de compensar la Irina. La portarem al millor hospital…

—Fes-te fotre —va exclamar Markus—. No em tornaràs a veure mai més. —Va sortir del bar.

Evidentment, Dvorkin no sabia què fer. No volia deixar marxar Markus, però tampoc no el podia detenir sense quedar com un insensat. A la fi, va dir a Volòdia:

—No hauries de permetre que et parlessin així. T’ha deixat com una persona feble. T’has de fer respectar.

—Quins pebrots! No t’adones del que has fet? —va exclamar Volòdia—. Aquest home era una font extraordinària d’informació solvent, i ara, gràcies a les teves vessades, no treballarà més per a nosaltres.

—Tal com li has dit, de vegades hi ha víctimes —va fer Dvorkin amb un gest d’indiferència.

—Déu nos en guard —va exclamar Volòdia abans d’anar-se’n.

Mentre tornava a travessar el riu se sentia altre cop un xic marejat. Li feia venir basques el que havia fet l’NKVD, a aquella noia innocent i l’aclaparava haver perdut la font d’informació. Va agafar un tramvia: era massa jove per tenir cotxe. Es va passar el viatge encaparrat, mentre el vehicle avançava lentament enmig de la neu, i a la fi va arribar a l’oficina on treballava. Havia d’informar el major Lémitov, però dubtava una mica perquè no sabia com explicar-li la història. Havia de deixar clar que ell no en tenia la culpa, però alhora evitar que semblés que s’inventava excuses.

La seu dels serveis secrets de l’exèrcit es trobava situada en un extrem de l’aeròdrom de Khodinka, on una pacient màquina llevaneu s’anava arrossegant amunt i avall per netejar la pista. L’arquitectura era curiosa: un edifici de dues plantes, sense finestres a les parets exteriors envoltava un pati on es dreçava l’oficina central de nou plantes, com un dit inquisitiu en un puny de rajols. Allí no s’hi podia entrar amb encenedors ni amb estilogràfiques, perquè hi havia el perill que fessin sonar els detectors de l’entrada, de manera que l’exèrcit en proporcionava als empleats dins l’edifici. També eren un problema les sivelles dels cinturons, per això la gent, en general, portava elàstics. De tota manera, la qüestió de la seguretat sobrava. Els moscovites haurien fet el que fos per mantenir-se’n apartats, d’aquell edifici. No hi havia ningú prou sonat per entrar-hi d’amagat.

Volòdia compartia despatx amb tres subalterns més, en unes taules d’acer col·locades de costat que topaven amb les parets oposades. L’espai era tan reduït que l’escriptori de Volòdia no deixava obrir del tot la porta. L’espavilat del despatx, Kamen, va veure que el noi tenia els llavis inflats.

—Deixa’m rumiar un moment… —va dir—, el seu marit va arribar abans d’hora.

—Estalvia’t les preguntes —va respondre Volòdia.

Tenia damunt la taula un escrit desxifrat de la secció de ràdio, amb les paraules alemanyes perfilades lletra per lletra en grups de codis.

El missatge era de Werner.

La primera reacció de Volòdia va ser de por. Potser Markus ja havia informat del que havia passat a Irina i també havia convençut Werner perquè abandonés l’espionatge? Semblava un dia prou malastruc per a una catàstrofe com aquesta.

Però el missatge era tot el contrari.

Volòdia se’l va llegir, perplex. Werner explicava que els militars alemanys havien decidit enviar a Espanya uns espies que es farien passar per voluntaris antifeixistes disposats a lluitar a la guerra civil al bàndol republicà. Informarien clandestinament des de l’altra banda de les línies a les estacions d’escolta del camp de les tropes nacionals ateses pels alemanys.

Això era informació candent.

Però encara hi havia més coses.

Werner en tenia els noms.

Volòdia va haver de fer un esforç per no saltar d’alegria. «Una cosa com aquesta només pot passar un cop a la vida a qui treballa als serveis secrets», va pensar. Compensava amb escreix la pèrdua de Markus. Werner era una joia. Volòdia no gosava ni pensar el risc que havia corregut per aconseguir aquesta llista de noms i agafar-la d’amagat de la seu del Ministeri de l’Aire de Berlín.

Va estar temptat d’arrencar a córrer cap a dalt, al despatx de Lémitov, però es va frenar.

Els quatre subalterns compartien una màquina d’escriure. Volòdia va agafar aquell estri pesant de l’escriptori de Kamen i el va col·locar a la seva taula. Amb els índexs de totes dues mans, va picar la traducció russa del missatge de Werner. La llum del dia s’anava fonent i a fora de l’edifici es començaven a encendre els potents llums de seguretat.

Va deixar la còpia de paper carbó al calaix de la taula, va agafar l’original i se’n va anar a dalt. Va trobar Lémitov al despatx. Era un home d’uns quaranta anys, de bon veure, amb els cabells foscos, fixats amb brillantina. Una persona astuta, amb el do de situar-se sempre un pas endavant de Volòdia, qui maldava per imitar les seves previsions. No estava d’acord amb el punt de vista militar ortodox segons el qual l’organització militar s’havia de reduir a cridar i a gallejar, i en canvi era implacable amb la gent incompetent. Volòdia el respectava i el temia.

—Aquesta podria ser una informació terriblement útil —va dir Lémitov quan va haver llegit la traducció.

—Oi que sí? —Volòdia no veia cap raó per dubtar-ho.

—És clar que també podria ser desinformació —va puntualitzar l’altre.

Volòdia no estava disposat a creure-s’ho, però va comprendre, amb un punt de decepció, que havia de reconèixer la possibilitat que haguessin enxampat Werner i l’haguessin convertit en un agent doble.

—Quin tipus de desinformació? —va preguntar, desanimat—. Noms falsos per despistar-nos?

—Potser sí. O poden ser noms reals d’autèntics voluntaris, comunistes i socialistes, que han fugit de l’Alemanya nazi i se n’han anat a Espanya a lluitar per la llibertat. Podríem acabar detenint antifeixistes de debò.

—Merda.

Lémitov va somriure.

—No posis aquesta cara de pomes agres! La informació continua sent molt interessant. Tenim espies nostres a Espanya: joves soldats i oficials russos que se n’han anat «voluntaris» a lluitar a les Brigades Internacionals. Ells poden investigar. —Va agafar un llapis vermell i en un full de paper va escriure unes notes amb una lletra menuda i clara—. Bona feina —va dir.

Volòdia s’ho va prendre com un comiat i se’n va anar cap a la porta.

—T’has trobat amb en Markus avui? —li va preguntar Lémitov.

Volòdia es va girar.

—Hi ha hagut un problema.

—M’ho he imaginat en veure’t la boca.

Volòdia li va explicar què havia passat.

—O sigui que he perdut un bon contacte —va acabar—. Però no sé què hauria hagut de fer. Havia d’haver parlat d’en Markus a l’NKVD i advertir-los?

—No fotis! —va exclamar Lémitov—. No és pas gent de confiança, ni pensar-hi. No se’ls ha de dir mai res. Però no pateixis, que no has pas perdut en Markus. El pots recuperar sense problemes.

—Com? —va preguntar Volòdia, sense entendre res—. Ara mateix ens odia a tots plegats.

—Tornem a detenir la Irina.

—Què? —Volòdia estava esfereït. No havia patit prou aquella noia?—. Encara ens odiarà més.

—Digues-li que si no continua col·laborant amb nosaltres, la tornarem a interrogar.

Volòdia va intentar dissimular l’angúnia que això li feia. Era important no mostrar-se aprensiu. D’altra banda, veia que el pla de Lémitov podia funcionar.

—Sí —va aconseguir dir.

—Però aquesta vegada —va continuar Lémitov— li dius que li aplicarem els cigarrets encesos al cony.

A Volòdia, li van venir ganes de vomitar. Va haver de fer un bon esforç per empassar-se la saliva:

—Bona idea. L’anirem a buscar.

—Es pot fer demà —va respondre Lémitov—. A les quatre de la matinada. El màxim espant.

—Molt bé.

Volòdia va sortir del despatx i va tancar la porta rere seu.

Es va quedar un moment al passadís, un pèl tremolós. Va passar un oficinista que se’l va mirar encuriosit i el va obligar a tirar endavant.

Ho hauria de fer. Evidentment, no torturaria Irina: amb l’amenaça n’hi hauria prou. Però ella estaria convençuda que la tornarien a torturar i tindria un esglai terrible. Pensava que si ell fos al lloc de la noia es tornaria boig. Quan havia entrat a l’Exèrcit Roig mai no s’havia imaginat que hauria de fer una cosa així. Ja sabia que a l’exèrcit es matava gent, però torturar noies?

S’estava buidant l’edifici, als despatxos s’apagaven els llums, pels passadissos ja es veien homes amb el barret posat. Era hora de tornar a casa. Quan va entrar al seu despatx, Volòdia va trucar a la policia militar i va disposar que a dos quarts de quatre li enviessin efectius per detenir Irina. Després es va posar l’abric i se’n va anar a buscar el tramvia per tornar-se’n a casa.

Volòdia vivia amb els seus pares, Grigori i Katerina, i la seva germana Anya, de dinou anys, que encara anava a la universitat. Ja al tramvia, pensava si podia parlar amb el seu pare de tot allò. S’imaginava que li deia: «A la societat comunista hem de torturar gent?». Però ja sabia quina resposta li donaria. Era una necessitat temporal, bàsica per defensar la revolució contra els espies i els elements subversius a sou dels imperialistes capitalistes. Potser li podria preguntar: «Haurem d’esperar gaire per abandonar aquestes pràctiques tan terribles?». Per descomptat, el seu pare no ho sabria, ningú no ho sabia.

Quan havia tornat de Berlín, la família Peixkov s’havia traslladat a la Casa del Govern, anomenada també Casa del Dic, un bloc situat a l’altra banda del riu respecte del Kremlin, on vivien els membres de l’elit soviètica. Era un edifici enorme d’estil constructivista amb més de cinc-cents pisos.

Volòdia va saludar amb el cap el policia militar de la porta, va travessar el magnífic vestíbul —tan gran que algun vespre hi organitzaven ball amb un grup de jazz— i es va dirigir a l’ascensor. El pis era de luxe si es tenien en compte els paràmetres soviètics, amb aigua potable i telèfon, encara que a ell no li resultava tan agradable com la casa que havien tingut a Berlín.

La seva mare traginava a la cuina. Katerina era una cuinera mediocre i una mestressa de casa poc entusiasta, però el pare de Volòdia l’adorava. El 1914, a Sant Petersburg, l’havia salvada de l’assetjadora insistència d’un policia fatxenda i se n’havia enamorat a l’acte. Volòdia trobava que a quaranta-tres anys encara era prou atractiva i, com que la família s’havia mogut en cercles diplomàtics, havia après a vestir-se amb més elegància que la majoria de les dones russes, tot i que sempre vigilava molt de no adoptar l’estil occidental, ja que a Moscou això es considerava un greu ultratge.

—T’has fet mal a la boca? —va dir ella després de fer-li un petó.

—No és res. —Volòdia va sentir olor de pollastre—. Un sopar especial?

—L’Anya portarà un noi.

—Ah! Un company de classe?

—No ho crec. No sé pas de què fa.

Volòdia se’n va alegrar. N’estava molt, de la seva germana, però sabia que no era una noia atractiva. Era baixeta i grassoneta, i la roba que duia no tenia cap gràcia, sempre de colors apagats. No havia sortit amb gaires nois i estava bé que n’hagués trobat un que es decidís a anar a sopar a casa seva.

Va anar a la seva habitació, es va treure la jaqueta i es va rentar la cara i les mans. Ja quasi tenia els llavis desinflats: Markus no l’havia pegat gaire fort. Mentre s’eixugava, va sentir veus i va deduir que havien arribat l’Anya i el seu company.

Es va posar un càrdigan, per estar més còmode, i va sortir de l’habitació. Va anar cap a la cuina i hi va trobar Anya asseguda a la taula amb un home baixet amb cara de rata, que va reconèixer tot seguit.

—Ostres! —va exclamar Volòdia—. Tu!

Era Ilià Dvorkin, l’agent de l’NKVD que havia detingut Irina. S’havia tret la disfressa i portava un vestit fosc normal i unes botes decents. Va quedar parat mirant-se Volòdia.

—I tant… Peixkov! —va dir—. No havia lligat caps.

Volòdia es va tombar cap a la seva germana.

—No em diguis que aquest és el teu promès?

—Què passa? —va respondre Anya, espantada.

—No fa gaire que ens hem conegut —va adduir Volòdia—. Ha enviat a rodar una important operació de l’exèrcit ficant el nas on no li demanaven.

—Feia la meva feina —va respondre Dvorkin, i tot seguit es va eixugar la punta del nas amb la màniga.

—Sí, una bona feina…

Katerina s’hi va afegir per salvar la situació.

—A casa, val més que no parlem de feina —va dir—. Si us plau, Volòdia, serveix un vodka al nostre convidat.

—De debò? —va fer ell.

—De debò! —La mare treia espurnes pels ulls.

—Entesos.

A contracor, va agafar l’ampolla del prestatge. Anya va portar els gots de l’armari i Volòdia va servir el licor.

—I ara tornem a començar. Ilià, aquest és el meu fill Vladímir, a qui tots diem Volòdia. Volòdia, ell és l’Ilià, amic de l’Anya, i ha vingut a sopar. Podríeu encaixar, no? —va dir Katerina mentre agafava un got.

Volòdia no va tenir més remei que donar la mà a aquell home.

Katerina va servir uns aperitius: peix fumat, cogombrets en vinagre, embotits.

—A l’estiu tenim amanida, que faig a la datxa, però en aquesta època de l’any, és clar, no hi ha res —va dir en to de disculpa. Volòdia es va adonar que volia impressionar Ilià. Podia ser que la seva mare volgués casar l’Anya amb aquell fastigós? «Segurament», va pensar.

Va arribar Grigori, amb l’uniforme de l’exèrcit, i va entrar somrient, flairant què es coïa a la cuina i fregant-se les mans. Tenia quaranta-vuit anys, era caravermell i corpulent: costava d’imaginar-se’l en l’assalt al palau d’Hivern el 1917. De ben segur que llavors estava més prim.

Va fer un petó a la seva dona amb tot l’entusiasme. A Volòdia se li va ocórrer que la seva mare agraïa la impertorbable atracció que sentia el seu marit per ella, però que no prenia mai la iniciativa. Katerina solia somriure quan ell li donava una amorosa natjada, l’estrenyia quan ell l’abraçava i li feia els petons que li demanava, però mai no era ella qui començava. Li agradava, el respectava i semblava feliç d’haver-s’hi casat, però es veia clarament que el desig no l’abrandava. Volòdia pensava que ell exigiria més d’un matrimoni.

Era una qüestió merament hipotètica: ell havia sortit ben bé amb una dotzena de noies, que li havien durat poc, però encara no havia conegut la dona amb qui es voldria casar.

Volòdia va servir vodka al seu pare, qui se’l va empassar d’una tirada i després va agafar una mica de peix fumat.

—I què, Ilià, a què et dediques?

—Treballo a l’NKVD —va respondre ell, tot orgullós.

—Ah! Està molt bé pertànyer a una organització com aquesta.

Volòdia va pensar que Grigori no parlava sincerament, que simplement intentava mostrar-se amistós. Trobava que la família no li hauria de fer tan bon paper i així potser l’espantarien.

—Pare, m’imagino que quan la resta del món segueixi la Unió Soviètica i adopti el sistema comunista ja no hi haurà necessitat de tenir policia secreta, aleshores es podrà abolir l’NKVD —va dir.

Grigori va optar per no aprofundir en la qüestió.

—No hi haurà policia de cap mena! —va replicar, animat—. Ni processos penals ni presons. Ni tampoc departament de contraespionatge, perquè no hi haurà espies. Ni exèrcit, ja que no tindrem enemics! I amb què ens guanyarem la vida? —Va deixar anar una rialla ben franca—. Ara bé, això no passarà pas demà.

Ilià es malfiava d’alguna cosa, era com si en aquell discurs hi hagués algun raonament subversiu, encara que no hi podia pujar de peus.

Katerina va portar a taula una plata amb pa negre i cinc bols de borsx calent, i van començar a sopar.

—Quan era petit i vivia al camp —va explicar Grigori—, la meva mare guardava tot l’hivern les peles de les verdures, els cors de les pomes, les fulles de les cols, les arrels, les cebes, aquesta mena de coses, en una gran bóta vella a fora, i es glaçava. Després, a la primavera, quan es fonia la neu, allò servia per fer borsx. Vet aquí què és el borsx: sopa feta de deixies. Vosaltres, els joves, no sabeu que bé viviu.

Es va sentir un truc a la porta. Grigori va arrufar les celles; no esperava ningú, però Katerina va exclamar:

—Ai, me n’havia descuidat! Havia de venir la filla d’en Konstantin.

—Vols dir la Zoia Vorótsintsev? La filla de la Magda, la llevadora? —va preguntar Grigori.

—Ja me’n recordo, de la Zoia —va fer Volòdia—. Una nena escardalenca amb tirabuixons rossos.

—Ja no és una nena —va puntualitzat Katerina—. Té vint-i-quatre anys i és científica —va afegir, es va aixecar i va anar a obrir la porta.

Grigori va arrufar el front.

—No l’hem vist d’ençà de la mort de la seva mare. Com és que tot d’una s’ha posat en contacte amb nosaltres?

—Vol parlar amb tu —va dir Katerina.

—Amb mi? De què?

—De física —va continuar Katerina.

—El 1917, el seu pare, en Konstantin, i jo érem delegats del soviet de Petrograd. Vam publicar la cèlebre Ordre número u —va explicar Grigori, tot orgullós. La cara se li va entristir—. Per desgràcia, va morir després de la guerra civil.

—Devia ser jove… De què va morir? —va preguntar Volòdia.

Grigori va mirar de reüll Ilià, però en va apartar la vista de seguida.

—De pneumònia —va dir.

Volòdia va veure que mentia.

Va tornar Katerina seguida per una dona que va deixar Volòdia sense respiració.

Era la típica bellesa russa: alta i prima, amb els cabells d’un ros molt clar, els ulls d’un blau tan pàl·lid que gairebé semblaven sense color i una pell blanca i perfecta. Portava un vestit verd groguenc tan senzill que encara atreia més l’atenció, amb aquella figura tan esvelta.

La van presentar als presents. Després es va asseure a taula i li van servir un bol de borsx.

—De manera que ets científica, Zoia —li va dir Grigori.

—Sóc llicenciada, preparo el doctorat i faig classes a la universitat —va respondre.

—En Volòdia treballa als serveis secrets de l’Exèrcit Roig —va fer Grigori, tot satisfet.

—Que interessant —va dir ella, pensant tot el contrari.

Volòdia es va adonar que Grigori es mirava Zoia com a possible jove. Va pensar que tant de bo no fes cap insinuació gaire clara en aquest sentit. Ell ja havia decidit de demanar-li per sortir abans no s’acabés la vetllada. Però això ja s’ho podia muntar tot sol, no li calia pas el cop de mà del seu pare, al contrari: la poca discreció i la fanfarroneria paternal la podien desanimar.

—T’agrada la sopa? —va preguntar Katerina a Zoia.

—És deliciosa, moltes gràcies.

Volòdia anava captant que darrere d’aquella façana tan encantadora hi havia una persona d’allò més natural. Era una combinació enigmàtica: una dona guapa que no pretenia seduir.

Anya va recollir els bols de la sopa i Katerina va portar el segon plat: pollastre amb patates a la cassola. Zoia va atacar el plat, es va omplir la boca de menjar, va anar mastegant, empassant-s’ho i agafant-ne més. Com la majoria de russos, no menjava coses tan bones gaire sovint.

—A quina branca de les ciències et dediques, Zoia? —li va preguntar Volòdia.

A contracor, la noia va deixar de mastegar.

—Sóc física —va respondre—. Intentem comprendre l’àtom: els seus components i què fa que es mantinguin junts.

—I ho trobes interessant?

—Fascinant. —Va deixar la forquilla—. Estem descobrint de què està fet en realitat l’univers. Trobo que no hi ha res tan emocionant. —Els ulls se li van il·luminar. Pel que semblava, la física era l’única cosa que la podia distreure del plat.

—Sí, però en què ajuden la revolució totes aquestes històries teòriques —va intervenir Ilià per primera vegada.

Els ulls de Zoia es van encendre d’indignació i a Volòdia encara li va agradar més.

—Hi ha camarades que cometen l’error d’infravalorar la ciència pura i que s’estimen més la recerca pràctica —va dir—, però els avenços tècnics, com la millora de l’aeronàutica, en definitiva, es basen en descobriments teòrics.

Volòdia va riure per sota el nas. Ilià havia quedat ensorrat amb un cop fortuït.

Però Zoia encara no havia acabat:

—Justament per això volia parlar amb vostè —va dir dirigint-se a Grigori—. Els físics llegim totes les revistes científiques que es publiquen a Occident, aquesta gent fan la bestiesa de donar a conèixer a tot el món els resultats que obtenen. I darrerament hem vist que estan fent uns alarmants passos de gegant en la comprensió de la física atòmica. La ciència soviètica corre el greu perill de quedar enrere. M’agradaria saber si el camarada Stalin n’està al corrent.

El menjador va quedar en silenci. La mera insinuació d’una crítica a Stalin era perillosa.

—Està al corrent de quasi tot —va respondre Grigori.

—És clar —va accedir Zoia a l’acte—. Però potser hi ha moments en què els camarades lleials com ara vostè li han de cridar l’atenció sobre qüestions importants.

—Sí, és cert.

—Sens dubte, el camarada Stalin considera que la ciència ha de casar amb la ideologia marxista-leninista —va dir Ilià.

Volòdia va veure una espurna de rebel·lia als ulls de Zoia, però la noia va abaixar de seguida la vista i va dir amb humilitat:

—És evident que té raó. Nosaltres, els científics, hem d’intensificar els nostres esforços.

Això eren bajanades i tots els que s’havien reunit allí ho sabien, però ningú no ho deia. S’havien de mantenir les convencions.

—Efectivament —va respondre Grigori—. Així i tot, la pròxima vegada que tingui ocasió de parlar amb el camarada secretari general del Partit l’hi esmentaré. És probable que li interessi estudiar-ho amb més detall.

—Tant de bo —va respondre Zoia—. Nosaltres volem anar per davant d’Occident.

—I després de la feina, què, Zoia? —va deixar anar Grigori, tot animat—. Surts amb algun noi? Potser tens promès?

—Pare! No n’has de fer res —va protestar Anya.

Això no va semblar que afectés Zoia.

—Ni tinc promès —va dir amablement—, ni surto amb ningú.

—Malament! Com en Volòdia! Ell també és solter. Té vint-i-tres anys, una bona cultura, és alt i ben plantat…, però no festeja!

Volòdia es volia fondre davant d’aquella manca de subtilesa.

—Costa de creure —va dir ella i, en dirigir la vista cap a Volòdia, el noi li va veure una punta de sornegueria als ulls.

Katerina va posar la mà damunt del braç del seu marit.

—Prou —va fer—, no violentis la noia.

Va sonar el timbre.

—Un altre cop? —va preguntar Grigori.

—Ara sí que no tinc ni idea de qui pot ser —va dir Katerina mentre anava cap a la cuina.

En va tornar amb el major Lémitov, el cap de Volòdia.

Sorprès, Volòdia es va posar dret d’un salt.

—Bona nit, major —va dir—. El meu pare, Grigori Peixkov. Pare, et presento el major Lémitov.

L’home va saludar amb elegància.

—Posi’s còmode, Lémitov, segui, que menjarà un platet de pollastre —el va convidar Grigori—. Que ha fet res mal fet el meu fill?

—No, més aviat el contrari. Però…, m’agradaria parlar un moment en privat amb vostè i ell.

Volòdia es va tranquil·litzar una mica. Al capdavall, potser no hi havia cap problema.

—De fet, ja gairebé havíem acabat —va dir Grigori, aixecant-se—. Passem al meu despatx.

Lémitov va mirar Ilià.

—Ets de l’NKVD, oi? —li va preguntar.

—I amb molta honra. Em dic Dvorkin.

—Ah! Aquesta tarda volies detenir en Volòdia…

—Considerava que es comportava com un espia. He fet bé, no li sembla?

—Has d’aprendre a detenir els espies enemics, no els nostres. —Lémitov va sortir.

Volòdia va fer una rialleta. Era la segona vegada que posaven Dvorkin al seu lloc.

Volòdia, Grigori i Lémitov van travessar el vestíbul. El despatx era una habitació petita, amb pocs mobles. Grigori va agafar l’única butaca que hi havia. Lémitov es va asseure en una tauleta. Volòdia va tancar la porta i es va quedar dret.

—El teu pare, el camarada Grigori, n’està al corrent, del missatge de Berlín d’aquesta tarda? —va preguntar Lémitov a Volòdia.

—No, major.

—Doncs l’hi hauries d’explicar.

Volòdia el va informar sobre la qüestió dels espies a Espanya. El seu pare va quedar content de saber-ho.

—Molt bé! —va exclamar—. Evidentment, això podria ser desinformació, però ho dubto: els nazis no tenen tanta imaginació. En canvi, nosaltres, sí. Podem detenir els espies i fer servir les seves ràdios per enviar missatges enganyosos als rebels de dretes.

A Volòdia no se li havia acudit. «El pare pot dir ximpleries a Zoia», pensava, «però continua tenint un bon cap per a les feines del servei d’informació».

—Exactament —va reblar Lémitov.

—El teu company d’escola, en Werner, és molt valent —va dir Grigori a Volòdia. Després, tombant-se cap a Lémitov, va preguntar—: Com ha pensat controlar-ho, tot això?

—A Espanya ens caldran uns quants homes que despuntin en els serveis d’intel·ligència per investigar aquests alemanys. No crec que sigui gaire difícil. Si realment són espies, hi haurà proves: llibres de codis, equips sense cables i coses així. —Va dubtar un moment—. He vingut per proposar-li que hi enviï el seu fill.

Volòdia va quedar parat. No s’ho havia imaginat.

Grigori es va trasmudar.

—Ah —va fer, pensatiu—. Haig de confessar que aquesta idea em deixa abatut. L’enyorarem tant… —Aleshores el rostre li va dibuixar una expressió de resignació, com si s’adonés que realment no tenia cap més opció—. No cal dir-ho, la revolució passa al davant de tot.

—Una persona dels serveis secrets ha de tenir experiència de camp —va afegir Lémitov—. Nosaltres dos hem estat homes d’acció, però la generació jove no ha trepitjat mai un camp de batalla.

—Ben cert. I se n’hauria d’anar aviat?

—D’aquí a tres dies.

Volòdia s’adonava que el seu pare intentava desesperadament trobar una raó per mantenir-lo a casa, però no en veia cap. El mateix Volòdia estava emocionat. Espanya! Va pensar en aquell vi negre, en les noies de cabells foscos i cames morenes ferrenyes, en el sol que escalfava en lloc de la neu de Moscou. És clar que seria perillós, però ell no havia pas entrat a l’exèrcit per no córrer cap perill.

—Doncs, bé, Volòdia, què en penses? —va preguntar Grigori.

El jove veia que el seu pare volia que trobés una objecció. L’únic entrebanc que se li acudia era que no tindria temps per conèixer Zoia, aquella noia tan impressionant.

—Que és una oportunitat magnífica —va dir—. És un honor que m’hagin escollit.

—Doncs, molt bé —va concloure el seu pare.

—Hi ha un petit problema, però —va intervenir Lémitov—. S’ha decidit que els serveis secrets de l’exèrcit investigaran, però no faran detencions. Això serà prerrogativa de l’NKVD. —Va fer un somriure forçat—. Em fa l’efecte que hauràs de treballar amb el teu amic Dvorkin.





II


«És curiós», pensava Lloyd Williams, «que puguis arribar a apreciar un lloc en tan poc temps». Només feia deu mesos que era a Espanya i la passió que sentia per aquell país ja quasi era tan forta com la que li inspirava Gal·les. L’emocionava veure florir una flor estranya en aquell paisatge solcuit; li agradava dormir a la tarda havent dinat; li agradava que sempre hi hagués vi encara que faltés el menjar. Havia provat sabors ben nous per a ell: olives, pebre vermell, xoriço i aquell aiguardent tan fort anomenat orujo.

En aquell moment era dret en un lloc elevat, contemplant aquell panorama abrusat amb un mapa a la mà. Al costat del riu hi havia prats i als vessants de les muntanyes llunyanes s’hi veia algun arbre, però entre ell i la vegetació no hi havia res més que terreny erm, sòl empolsegat i rocam.

—Ben poca cosa per cobrir l’avançada —va dir, inquiet.

—Serà un cony de batalla de mal passar —va respondre Lenny Griffiths, al seu costat.

Lloyd es va mirar el mapa. Saragossa s’encamellava a l’Ebre a més de dos-cents quilòmetres de la desembocadura mediterrània. La ciutat dominava les comunicacions d’Aragó. Constituïa una cruïlla important, un entroncament ferroviari, i era a la confluència de tres rius. Allà, l’exèrcit republicà s’enfrontava als antidemòcrates de Franco en terra de ningú.

N’hi havia que anomenaven «republicans» les forces del govern i «nacionals» els rebels, però aquests noms podien confondre els estrangers. En tots dos bàndols hi havia republicans, en el sentit que no volien que els governés un rei. I tots eren nacionalistes, en el sentit que estimaven el seu país i estaven disposats a morir per ell. Lloyd els veia com el govern i els rebels.

En aquells moments, Saragossa era dels rebels de Franco, i Lloyd observava la ciutat des d’una posició estratègica situada a més de seixanta quilòmetres al sud.

—De tota manera, si som capaços de prendre la ciutat, l’enemic quedarà aïllat al nord un altre hivern —va dir.

—Si ho som… —va afegir Lenny.

Era un trist pronòstic, pensava Lloyd, pessimista, quan el màxim que podia esperar era que fossin capaços d’aturar l’avançada de les tropes de Franco. No hi havia en perspectiva cap victòria del govern aquell any.

Malgrat tot, en part, el noi esperava amb il·lusió la lluita. Feia deu mesos que era a Espanya i ara per fi li havia arribat el moment de passar a l’acció. Fins aleshores només havia fet d’instructor en un campament base. Quan els espanyols havien descobert que al Regne Unit havia servit en el cos d’entrenament d’oficials li havien estalviat una part del primer període, l’havien fet tinent i l’havien responsabilitzat dels qui anaven arribant. La seva tasca consistia a exercitar-los perquè l’obediència a les ordres es convertís en un reflex, a fer-los fer marxa fins que els peus ja no els sagnessin i les butllofes es convertissin en durícies, i a ensenyar-los a desmuntar i netejar els pocs fusells que tenien a l’abast.

La riuada de voluntaris, però, havia anat minvant, s’havia convertit en un suau degoteig, de manera que els instructors havien passat als batallons de combat.

Lloyd portava gorra, una caçadora amb cremallera, amb la insígnia del rang cosida de qualsevol manera a la màniga, i pantalons de vellut. Anava armat amb un fusell Mauser espanyol curt que disparava munició de set mil·límetres, probablement robat d’algun arsenal de la Guàrdia Civil.

Lloyd, Lenny i Dave havien passat una temporada separats, però els havien tornat a ajuntar al batalló britànic de la 15a Brigada Internacional per a la batalla que s’apropava. A Lenny li havia crescut una barba fosca que afegia una dècada als disset que tenia. L’havien fet sergent, però no tenia uniforme: anava amb granota blava i un mocador ratllat. Tenia més pinta de pirata que de soldat.

—En fi, aquest atac no té res a veure amb aturar els de Franco —deia Lenny—. És polític. Aquesta zona sempre ha estat dominada pels anarquistes.

Lloyd havia vist l’anarquisme en acció durant el poc temps que havia estat a Barcelona i el considerava una variant fonamentalista i estimulant del comunisme. Els oficials i els soldats rebien la mateixa paga. Els menjadors dels grans hotels s’havien convertit en cantines per als treballadors. Els cambrers tornaven les propines als clients, explicant-los amablement que aquella pràctica era degradant. Arreu es veien cartells que condemnaven la prostitució com a explotació de les camarades. Es vivia un extraordinari ambient d’alliberament i de companyonia. Els russos no ho suportaven.

—Ara, el govern ha portat tropes comunistes de la zona de Madrid i ens ha agrupat a tots en el nou exèrcit de l’est, sota el comandament global comunista, no cal dir-ho —va continuar Lenny.

Aquell tipus d’explicacions feia desesperar Lloyd. L’única manera de guanyar era que totes les esquerres anessin plegades com ells havien fet, a la fi, si més no, a la batalla de Cable Street. Però anarquistes i comunistes s’havien enfrontat als carrers de Barcelona.

—El primer ministre Negrín no és comunista —va dir Lloyd.

—Ho podria ser.

—Negrín comprèn que sense el suport de la Unió Soviètica estem acabats.

—I això implica que abandonem la democràcia i deixem que agafin les regnes els comunistes?

Lloyd va assentir. Totes les converses sobre el govern acabaven igual: hem de fer tot el que volen els soviètics pel sol fet que són els únics que ens venen armes?

Mentre baixaven el turó, Lenny va dir:

—I ara farem un te, oi?

—És clar que sí, el meu amb dos terrossos de sucre.

Era la broma de sempre. Feia mesos que no havien tastat el te.

Van arribar al campament seguint el riu. La secció de Lenny s’havia apoderat d’uns quants edificis de pedra que probablement havien estat estables fins que la guerra n’havia fet fora els ramaders. Uns metres riu amunt hi havia un cobert per a barques que havien ocupat uns alemanys de l’11a Brigada Internacional.

Lloyd i Lenny van trobar allí el cosí de Lloyd, Dave Williams. Com Lenny, el noi havia posat deu anys en un de sol. Se’l veia prim però fort, tenia la pell colrada, polsosa i aclucava els ulls perquè tenia el sol de cara. Portava guerrera i pantalons caquis, cartutxeres de cuiro al cinturó i botes de mitja canya, tot el que constituïa l’uniforme estàndard, tot i que pocs soldats duien tot l’equip. Completava el conjunt amb un mocador de cotó vermell al coll. Portava al damunt el fusell Moisin-Nagant rus amb la baioneta calada perquè no l’engavanyés tant. La Luger alemanya de nou mil·límetres que duia enfonsada a la cintura la devia haver agafat d’algun cadàver d’un oficial rebel. Pel que semblava, el jove era un gran expert amb el fusell i la pistola.

—Tenim visita —va dir, tot emocionat.

—Qui és el paio?

—La paia! —va fer Dave, assenyalant un arbre.

A l’ombra d’un pollancre deforme, un grapat de soldats britànics i alemanys parlaven amb una dona espectacular.

—Ai Duw meu! —va exclamar Lenny, fent servir el gal·lès per dir Déu—. Això sí que alegra la vista.

Devia tenir uns vint-i-cinc anys, pensava Lloyd, era menuda, amb uns ulls molt grossos i una bona mata de cabells morenos recollits a sota d’una gorra de milicià. S’hauria dit que aquell uniforme folgat se li emmotllava al cos com un vestit de nit.

Un voluntari anomenat Heinz, que sabia que Lloyd entenia l’alemany, li va parlar en aquesta llengua:

—Es diu Teresa. Ens ha vingut a ensenyar a llegir.

Lloyd va fer que sí amb aire comprensiu. A les Brigades Internacionals hi havia voluntaris estrangers barrejats amb soldats espanyols, i entre aquests predominava l’analfabetisme. S’havien passat la infantesa recitant el catecisme en escoles de poble de l’Església catòlica. Molts capellans no ensenyaven a llegir per por que més tard aquelles criatures trobessin algun llibre socialista. Com a conseqüència d’això la meitat de la població era analfabeta. El govern republicà elegit el 1931 havia millorat l’educació, però encara quedaven milions d’espanyols que no sabien llegir ni escriure, i es feien classes fins i tot al front.

—Jo sóc analfabet —va dir Dave, que no ho era.

—Jo també —va saltar Joe Eli, professor de literatura espanyola a la Universitat de Columbia, a Nova York.

Teresa parlava en castellà amb una veu profunda, tranquil·la i d’allò més seductora.

—Quants cops creus que he sentit aquesta brometa? —va dir, encara que no semblava que estigués gaire enfadada.

—Sóc el sergent Griffiths —va intervenir Lenny, acostant-s’hi—. Puc fer el que em digui per donar-li un cop de mà. —El que deia era pràctic, però pel to semblava una invitació amorosa.

Ella li va dirigir un somriure enlluernador.

—Serà un gran ajut —li va respondre.

Lloyd se li va adreçar amb aire formal amb el seu millor castellà:

—M’alegra molt que hagi vingut, señorita. —S’havia passat bona part dels últims deu mesos estudiant la llengua—. Sóc el tinent Williams. Li diré exactament quins són els membres del grup que necessiten les classes…, i quins no.

—Però el tinent se n’ha d’anar a Bujaraloz a rebre ordres —va saltar Lenny, displicent. Bujaraloz era la petita població on havien establert el quarter general les forces governamentals—. Potser vostè i jo podríem buscar per aquí un lloc adient per fer les classes. —Pel to, li podia haver estat proposant una passejada sota la llum de la lluna.

Lloyd va assentir somrient. Ja li agradava que Lenny festegés Teresa. Ell no estava d’humor per a flirtejos, i en canvi Lenny semblava totalment madur per a l’amor. És clar que, en la seva opinió, les possibilitats que tenia el seu amic s’acostaven a zero. Teresa era una noia de vint-i-cinc anys amb cultura, que devia rebre un grapat de proposicions al dia, i Lenny, un miner de disset que feia un mes que no es rentava. Però no va dir res: la noia es veia prou capaç de cuidar-se tota sola.

En va arribar un altre, un jove de l’edat de Lloyd, a qui li sonava d’alguna cosa. Anava més ben vestit que els altres, amb pantalons de llana i camisa de cotó, i portava una pistola en una funda cordada. Duia els cabells tan arranats que amb prou feines li despuntaven, un estil que fomentaven els russos. Només era tinent, però tenia aire d’autoritat, fins i tot de poder.

—Busco el tinent García —va dir en un alemany fluid.

—No és pas aquí —va respondre Lloyd en la mateixa llengua—. On ens hem vist abans, nosaltres dos?

Va semblar que el rus quedava sorprès, però que alhora s’irritava, com aquell qui troba un escurçó dins el sac de dormir.

—Enlloc, no ens hem vist mai —va respondre amb fermesa—. Vas errat.

Lloyd va fer petar els dits.

—A Berlín —va dir—. El 1933. Ens van atacar els «camises brunes».

Una expressió d’alleujament va aflorar tot d’una a la cara d’aquell home, com si hagués esperat alguna cosa pitjor.

—Sí, jo hi era, allí —va dir—. Em dic Vladímir Peixkov.

—Però et dèiem Volòdia.

—Sí.

—En aquella baralla a Berlín tu anaves amb un que es deia Werner Franck.

A Volòdia li va venir un atac de pànic momentani, però fent un esforç, ho va dissimular.

—No conec ningú que es digui així.

Lloyd va decidir no insistir. Va notar que Volòdia estava nerviós. Els russos tenien la mateixa por que tothom de la seva policia secreta, l’NKVD, que també funcionava a Espanya i tenia fama per la seva brutalitat. Per a ells, qualsevol rus que es fes amb estrangers podia ser un traïdor.

—Em dic Lloyd Williams.

—Ja me’n recordo. —Volòdia li va clavar aquells ulls blaus tan penetrants—. Curiós que ens tornem a trobar aquí.

—No trobo pas que ho sigui tant —va respondre Lloyd—. Lluitem contra els feixistes siguem on siguem.

—Podem parlar un moment?

—I tant.

Es van apartar un xic dels altres i Peixkov li va dir:

—A la secció d’en García hi ha un espia.

—Un espia? Qui és? —Lloyd va quedar garratibat.

—Un alemany que es diu Heinz Bauer.

—Com? És aquell, el de la camisa vermella. Espia? Segur?

Peixkov no es va molestar a respondre a la pregunta.

—L’hauríem de fer passar pel teu post de comandament, si és que en tens, o per algun altre lloc discret. —Peixkov es va mirar el rellotge—. D’aquí a una hora vindran a detenir-lo.

—Faig servir aquell cobert d’allí com a oficina —va respondre Lloyd, assenyalant-li el lloc—. Però n’hauria de parlar amb el meu oficial. —Es referia a un comunista, que no era probable que s’hi fiqués, però Lloyd necessitava temps per rumiar.

—Com vulguis. —A Volòdia li era ben igual el que en pensés el seu oficial—. S’ha de detenir l’espia sense fer soroll ni escàndol. Ja he explicat als qui duran a terme l’acció que és molt important la discreció. —Semblava que no estigués gaire segur que l’obeïssin—. Com menys gent ho sàpiga, millor.

—Per què? —va preguntar Lloyd, però abans que Volòdia tingués temps de respondre ja s’ho havia imaginat—. Tens intenció de convertir-lo en un doble agent que enviï informes enganyosos a l’enemic. Però si hi ha gaire gent que està al corrent de la detenció, els altres espies poden avisar els rebels i aquests no es creuran la informació falsa.

—Val més no especular sobre aquestes qüestions —va respondre Peixkov, tot seriós—. Anem al teu cobert.

—Un moment —el va aturar Lloyd—. Com saps que és espia?

—No t’ho puc dir perquè comprometria la seguretat.

—Això no és gaire convincent.

Peixkov s’exasperava. Es veia clar que no li solien dir que les seves explicacions no eren convincents. La discussió de les ordres era un tret de la guerra civil espanyola que odiaven especialment els russos.

Abans que Peixkov pogués continuar, dos homes més es van acostar al grup que era a l’ombra de l’arbre. Un portava una jaqueta de cuiro, malgrat la calor. L’altre, que semblava el responsable, era escardalenc, tenia el nas llarg i quasi no se li veia barbeta.

Peixkov va deixar anar una exclamació d’enuig.

—Massa aviat! —va dir, i després va cridar alguna cosa en to indignat en rus.

L’escardalenc va fer un gest per treure-hi importància i, en un castellà rudimentari, va dir:

—Qui és en Heinz Bauer?

Ningú no va respondre. L’escardalenc es va eixugar la punta del nas amb la màniga.

Aleshores Heinz va fer un moviment. No va fugir a l’acte, sinó que va envestir el de la jaqueta de cuiro i el va fer caure. Després, quan es disposava a sortir corrent, l’escardalenc li va fer la traveta.

Heinz va caure de morros, el cos li va anar lliscant per aquell terra tan sec. Va perdre el coneixement un moment, però un moment massa llarg. Quan va aconseguir agenollar-se, els dos homes se li van llançar al damunt i el van tornar a tirar a terra.

Allà ajagut, immòbil, el van començar a estossinar. Amb unes porres de fusta, es van posar a banda i banda i li van anar colpejant per torns el cap i el cos; aixecaven els braços fins a dalt de tot i li anaven donant cops en una mena de ballet ferotge. Al cap d’uns segons, Heinz tenia tota la cara ensangonada. Va fer un intent desesperat de fugir, però quan es mig incorporava el van tornar a tombar. Després es va arraulir fet un cabdell, gemegant. Es veia clar que estava acabat, però els altres no havien esgotat ni de bon tros l’energia: continuaven garrotejant sense pietat aquell home indefens.

Sense ni rumiar què feia, Lloyd, fent un crit d’indignació, va apartar l’escardalenc, i Lenny va empènyer l’altre cap endarrere. Lloyd va agafar aquell home d’un braçat i el va aixecar enlaire; Lenny va fer caure a terra l’altre d’un cop. Després va sentir que Volòdia deia en anglès:

—No et moguis o disparo!

Lloyd va deixar anar el que tenia agafat i es va girar, sorprès. Volòdia s’havia tret l’arma, un revòlver Nagant M1895 estàndard rus, i l’havia armat.

—L’amenaça a un oficial amb una arma és un delicte que mereix consell de guerra a tots els exèrcits del món —va dir Lloyd—. T’has ficat en un bon problema, Volòdia.

—No diguis bestieses —va respondre el rus—. Quan ha estat l’últim cop que un rus ha tingut problemes en aquest exèrcit? —De tota manera, va abaixar l’arma.

El de la jaqueta de cuiro va brandar la porra, disposat a colpejar Lenny, però Volòdia va cridar:

—Atura’t Berezovski!

L’home el va obeir.

Van anar sorgint altres soldats, seduïts pel misteriós magnetisme que atrau els homes a la lluita, i al cap d’uns segons ja se n’havien reunit una vintena.

L’escardalenc va assenyalar Lloyd amb el dit i, en un anglès mal pronunciat va dir:

—T’has ficat en assumptes que no t’incumbeixen!

Lloyd va ajudar Heinz a incorporar-se. Gemegava de dolor i estava cobert de sang.

—No podeu arribar aquí i començar a repartir llenya! —va advertir Lloyd a l’escardalenc—. Quina autoritat teniu?

—Aquest alemany és un espia trotskofeixista! —va deixar anar l’home cridant.

—Calla, Ilià —va respondre Volòdia.

L’altre no li va fer cas.

—Fotografiava documents! —va dir.

—I on són les proves? —va fer Lloyd tranquil·lament.

Ilià ni sabia res de les proves ni li importaven gens. Però Volòdia va deixar anar un sospir i va dir:

—Mireu-li la bossa.

Lloyd va fer un gest amb el cap a Mario Rivera, un caporal que hi havia allí a la vora.

—Vés-l’hi a escorcollar —va dir.

El caporal Rivera se’n va anar corrents al cobert i hi va entrar.

Lloyd, però, tenia la terrible sensació que Volòdia deia la veritat.

—Encara que tinguis raó, Ilià, podries actuar amb un xic més d’educació —va dir.

—Educació! —va respondre Ilià—. Això és la guerra, no una reunió d’anglesos per prendre el te.

—T’estalviaria alguna baralla innecessària.

Ilià va deixar anar unes paraules de menyspreu en rus.

Rivera va sortir de l’edifici amb una càmera petita d’aspecte valuós i un feix de papers oficials. Els va ensenyar a Lloyd. El primer document era l’ordre general, del dia abans, de desplegament de tropes en anticipació a l’atac. Al paper hi havia una taca de vi que tenia una forma que ell mateix va reconèixer, i es va adonar, sorprès, que era la seva pròpia còpia i que la devien haver sostret del seu cobert.

Es va mirar Heinz, qui es va posar ferms i va fer la salutació feixista, bo i dient:

—Heil Hitler!

Ilià hi va posar un aire triomfal.

—Ja ho veus, Ilià, has destrossat un agent doble. Un altre punt per a l’NKVD. Per molts anys —va dir Volòdia i se’n va anar.





III


Lloyd va participar en una batalla per primera vegada el dimarts 24 d’agost.

El seu bàndol, el del govern democràtic, disposava de vuitanta mil homes. Els rebels antidemocràtics no arribaven ni a la meitat. D’altra banda, el govern disposava de dos-cents avions, mentre que els rebels en tenien quinze.

Per treure el màxim partit de la seva superioritat, el govern avançava a partir d’un front ampli, una línia nord-sud d’uns setanta-cinc quilòmetres de llargada, de manera que els rebels no tenien capacitat de concentrar els seus limitats efectius.

La planificació era perfecta. «I doncs», es preguntava Lloyd dos dies més tard, «per què no funciona?».

Havia començat prou bé. El primer dia, el govern s’havia apoderat de dues poblacions del nord de Saragossa i dues del sud d’aquesta capital. El grup de Lloyd, que era al sud, havia superat una resistència ferotge per apoderar-se d’un poble anomenat Codo. L’únic fracàs havia estat l’ofensiva central, organitzada riu amunt, que s’havia estroncat en un punt anomenat Fuentes de Ebro.

Abans de la batalla, Lloyd havia tingut un atac de pànic, s’havia passat la nit despert, imaginant-se com aniria, com feia de vegades abans d’un combat de boxa. Però un cop començada la lluita, va estar massa ocupat per amoïnar-s’hi. El pitjor moment va ser el de l’avançada enmig d’aquell àrid terreny cobert de matolls, sense res que el cobrís, a banda de quatre arbustos raquítics, mentre els nacionals disparaven des de l’interior dels edificis de pedra. No era por, sinó una mena d’astúcia desesperada el que s’havia apoderat d’ell, mentre corria fent ziga-zagues, arrossegant-se i rodolant quan les bales se li acostaven massa per incorporar-se tot seguit i arrencar a córrer, encorbat al màxim, uns metres més. El principal problema era la escassetat de munició: havien de comptar cada tret que disparaven. Van prendre Codo gràcies als efectius de què disposaven, i Lloyd, Lenny i Dave van acabar el dia il·lesos.

Els nacionals eren forts i valents, però també ho eren les forces republicanes. Les brigades estrangeres estaven formades per voluntaris idealistes que havien anat a Espanya conscients que hi podien deixar la vida. La seva fama quant al valor els portava sovint a l’avantguarda en l’atac.

L’assalt va començar a anar malament el segon dia. Les forces del nord no es van moure, ja que dubtaven d’avançar per manca d’informació sobre les defenses dels rebels, una excusa que no tenia gaire consistència, pensava Lloyd. El grup central tampoc no va poder fer-se amb Fuentes de Ebro, tot i que es va reforçar el tercer dia, i Lloyd va quedar horroritzat en sentir que havien perdut gairebé tots els tancs davant del foc defensiu devastador. Al sud, el grup de Lloyd, en comptes d’avançar, va rebre ordres de desplaçar-se cap a un costat, a la població riberenca de Quinto. Llavors van haver de tornar a superar els ferrenys nacionals en una lluita casa per casa. Quan l’enemic es va rendir, el grup de Lloyd va fer mil presoners.

Aprofitant la llum del capvespre Lloyd seia a fora d’una església destrossada pel foc d’artilleria, envoltat per les runes fumejants de les cases i per tots aquells cossos curiosament immòbils dels qui acabaven de morir. Un grup d’homes esgotats es va reunir al voltant seu: Lenny, Dave, Joe Eli, el caporal Rivera i un gal·lès anomenat Muggsy Morgan. Hi havia tants gal·lesos a Espanya que algú havia fet uns versos satírics sobre la similitud dels noms:


Hi havia un jove company anomenat Price

i un altre jove company anomenat Price

i un company anomenat Roberts

i un company anomenat Roberts

i un altre jove company anomenat Price.



Mentre esperaven en silenci que arribés alguna cosa per sopar fumaven, massa aclaparats per fer broma amb Teresa, qui, curiosament, encara era amb ells, ja que no havia arribat el transport que l’havia de portar a la rereguarda. De tant en tant, sentien una ràfega, perquè l’operació continuava uns carrers més enllà.

—Què hi hem guanyat? —va preguntar Lloyd a Dave—. Hem fet servir una munició que escasseja, hem perdut una pila d’homes i no hem avançat gens. Encara pitjor, hem donat temps als feixistes perquè portin reforços.

—Ja t’ho diré jo, de què cony va això —va respondre Dave amb el seu típic accent de l’East End londinenc. L’esperit se li havia endurit encara més que el cos i s’havia convertit en un home cínic i despectiu—. Els oficials d’aquí tenen més por dels seus comissaris que de l’enemic dels collons! Amb la més mínima excusa se’ls pot tractar d’espies trotskofeixistes i torturar-los fins a la mort, de manera que els fa pànic treure el cap. S’estimen més quedar-se aturats que moure un dit, no faran res per iniciativa pròpia, ni correran cap risc. Què t’hi jugues que ni gosen cagar sense una ordre escrita?

Lloyd rumiava si hi havia alguna cosa de cert en aquella anàlisi desmenjada de Dave. Els comunistes no paraven d’insistir en la necessitat que hi hagués un exèrcit disciplinat amb una clara cadena de comandament. Amb això volien dir un exèrcit que seguís les ordres russes, però, de fet, Lloyd entenia el perquè. Malgrat tot, un excés de disciplina també podia ofegar el pensament. Potser era això el que no rutllava?

Lloyd no s’ho volia pas creure. Veia clar que socialdemòcrates, comunistes i anarquistes podien lluitar per la causa comuna sense que hi hagués cap grup que tiranitzés els altres: tots odiaven el feixisme i també tots creien en una societat futura més justa per a tothom.

Es va plantejar què en pensava Lenny, però va veure que el noi estava assegut al costat de Teresa i li parlava en veu baixa. Va veure que a la noia li venia un atac de riure per alguna cosa que li havia dit ell i va pensar que el seu amic estava progressant. Sempre era un bon senyal fer riure una noia. Tot d’una va veure que ella li tocava el braç, li deia alguna cosa i s’aixecava.

—Torna aviat —li va dir ell, i Teresa li va fer un somriure per damunt de l’espatlla.

«Quina sort que té Lenny», pensava Lloyd, però tampoc no l’envejava gens. Una aventura amorosa passatgera no l’atreia: no hi veia la punta. Va decidir que ell devia ser una persona de tot o res. L’única noia que li havia agradat a la vida havia estat Daisy. Ara era l’esposa de Boy Fitzherbert i Lloyd encara no havia trobat la noia que la pogués reemplaçar al seu cor. Algun dia la trobaria, n’estava segur; en l’entretant, però, no l’atreien gaire les possibles substitutes temporals, encara que fossin seductores com Teresa.

—Ja tenim els russos aquí —va dir algú. Era Jasper Johnson, un electricista negre nord-americà que havia arribat procedent de Chicago. Lloyd va alçar la vista i va veure cap a una dotzena d’assessors militars que travessaven el poble amb aire de conqueridors. Els russos destacaven per les jaquetes de cuiro i les cartutxeres cordades—. Que curiós! No n’he vist ni un mentre lluitàvem —va continuar Jasper, sarcàstic—. Devien ser en una altra banda del camp de batalla.

Lloyd va donar un cop d’ull al voltant seu per comprovar que no hi hagués cap comissari polític a prop que pogués sentir aquella conversa subversiva.

Quan els russos van passar pel cementiri de l’església enrunada, Lloyd va identificar Ilià Dvorkin, el secreta amb cara de mostela amb qui havia topat feia una setmana. El rus va coincidir amb Teresa i es va aturar a parlar-hi. Lloyd va sentir que li deia en un castellà horrorós alguna cosa sobre el sopar.

Ella va respondre, ell va tornar a parlar, i la noia va fer que no amb el cap, en un clar gest de rebuig. Es va tombar per anar-se’n, però ell li va agafar el braç i la va retenir.

Lloyd va veure que Lenny estava a l’aguait, que es mirava atent l’escena: dues siluetes emmarcades en un arc de pedra que ja no duia enlloc.

—Merda! —va exclamar Lloyd.

Teresa va provar d’anar-se’n, però semblava que Ilià l’estrenyia més fort.

Lenny va fer gest d’aixecar-se, però Lloyd li va posar la mà a l’espatlla i el va tornar a fer seure.

—Deixa-m’ho a mi —va dir.

Dave va murmurar una advertència:

—Compte, company…, és de l’NKVD. Val més no ficar-se amb aquest cony de malparits.

Lloyd es va acostar a Teresa i Ilià.

El rus el va veure i li va dir en castellà:

—Fot el camp.

—Hola, Teresa —va fer Lloyd.

—Ja me’n sé sortir sola, tranquil —va respondre ella.

Ilià va mirar Lloyd de més a prop.

—Ja et conec, a tu —li va dir—. La setmana passada vas intentar evitar la detenció d’un perillós espia trotskofeixista.

—I aquesta noia també és un perillós espia trotskofeixista? —va replicar Lloyd—. M’ha semblat sentir que li proposaves que sopés amb tu.

Aleshores va comparèixer Berezovski, el company d’Ilià, i es va plantar a prop de Lloyd amb aire agressiu.

Llavors Lloyd va veure de cua d’ull que Dave es treia la Luger del cinturó.

Allò s’estava descontrolant.

—Li volia dir, señorita, que el coronel Bóbrov la vol veure ara mateix a la seva seu —va dir Lloyd—. Vingui amb mi que l’hi acompanyaré.

Bóbrov era un «assessor» militar rus veterà. No era cert que hagués fet cridar Teresa, però aquella era una història plausible i Ilià no sabia que era mentida.

Durant un moment en què tot es va paralitzar, Lloyd va tenir dubtes de quin camí prendria la cosa. Després es va sentir l’estrèpit d’un tret, que podia venir del carrer del costat. Això va fer retornar els russos a la realitat. Teresa va forcejar de nou per separar-se d’Ilià i aquest cop ell la va deixar anar.

El rus va assenyalar Lloyd amb el dit, fent un gest violent.

—Ens tornarem a veure —li va dir, i tot seguit va fer una retirada espectacular, seguit per Berezovski, com si aquest fos un gosset.

—Cony de carallot… —va fer Dave.

Ilià va fer veure que no ho sentia.

Van tornar a seure on havien estat abans.

—T’has guanyat un enemic perillós, Lloyd —va dir Dave.

—No tenia gaires més opcions.

—De tota manera, a partir d’ara vés amb compte.

—Una disputa sobre una noia —va respondre Lloyd, traient-hi importància—. Passa mil vegades cada dia.

Es va fer fosc i una campaneta els va cridar a la cuina de campanya. Lloyd en va sortir amb un bol d’estofat ben poc consistent, una llesca de pa sec i un gran got de vi negre, tan aspre que li va fer la sensació que se li enduia l’esmalt de les dents. Va sucar el pa amb el vi, i una cosa i l’altre van millorar.

Havent sopat encara tenia gana, com sempre.

—I ara farem un te, oi? —va dir.

—És clar que sí —va respondre Lenny—, el meu amb dos terrossos de sucre.

Van desenrotllar aquelles mantes tan primes i es van disposar a dormir. Lloyd se’n va anar a la recerca de la latrina, però com que no la va trobar, es va alleujar en un hortet de l’extrem del poble. Hi havia tres quarts de lluna i va poder veure les polsegoses fulles de les oliveres que havien sobreviscut al bombardeig.

Mentre es cordava els pantalons, va sentir passos. Es va girar a poc a poc…, massa a poc a poc. Quan va aconseguir veure la cara d’Ilià, la porra ja baixava cap al seu cap. Va notar un dolor atroç i va caure a terra. Atordit, va alçar la vista. Berezovski li apuntava el cap amb un revòlver de canó curt. Ilià estava al seu costat.

—No et moguis o ets home mort —va dir a Lloyd.

Lloyd estava esfereït. Desesperat, va sacsejar el cap per aclarir-lo. Això era una barbaritat.

—Mort? —va preguntar, sense poder-s’ho creure—. I com explicaràs l’assassinat d’un tinent?

—Assassinat? —va fer Ilià. Després va somriure—. Som a la primera línia del front. T’ha tocat una bala perduda. —Llavors va passar a l’anglès—. Afortunada mala sort.

Lloyd es va adonar, consternat, que Ilià tenia raó. Quan trobessin el seu cadàver semblaria que havia mort en combat.

Quina manera de morir…

—Remata’l —va dir Ilià a Berezovski.

Es va sentir un espetec.

Lloyd no va notar res. Era la mort, allò? Aleshores Berezovski es va desplomar i va quedar ajagut a terra. Lloyd va comprendre a l’acte que el tret havia vingut de darrere d’ell. No s’ho acabava de creure i es va girar, per comprovar-ho. Sota la llum de la lluna va veure Dave amb la Luger que havia robat a la mà. L’alleujament el va inundar com un sisme submarí. Estava viu!

Ilià també havia vist Dave i va sortir corrent, semblava un conill espantat.

Dave el va seguir uns segons amb la pistola i Lloyd desitjava amb totes les seves forces que disparés, però Ilià, en el seu frenesí, es va amagar entre les oliveres com una rata en un laberint i després va desaparèixer en la foscor.

Dave va abaixar l’arma.

Lloyd va fixar la mirada en Berezovski. No respirava.

—Gràcies, Dave —va murmurar Lloyd.

—Ja t’he dit que anessis amb compte.

—Tu has estat més alerta que jo. La llàstima és que no hagis empaitat també l’Ilià. Ara tindràs problemes amb els de l’NKVD.

—Trobes que l’Ilià voldrà que la gent sàpiga que li han mort el company en una baralla per una dona? —va comentar Dave—. Els mateixos de l’NKVD tenen pànic de l’NKVD. Jo diria que callarà.

Lloyd va tornar a mirar el cadàver.

—Com ho explicarem?

—Ja has sentit què deien —va respondre Dave—. Som al front. No calen explicacions.

—Lloyd va assentir. Dave i Ilià tenien raó. Ningú no preguntaria com havia mort Berezovski. L’havia tocat una bala perduda.

Se’n van anar i van deixar el cadàver on era.

—Afortunada mala sort —va dir Dave.





IV


Lloyd i Lenny van parlar amb el coronel Bóbrov i se li van queixar del fet que l’assalt a Saragossa estigués en un punt mort.

Bóbrov era un rus ja gran, amb un borrissol blanc i arranat al cap; estava a punt de retirar-se i era un ortodox estricte. En teoria, només havia anat allí a donar un cop de mà i a assessorar els comandaments espanyols. A la pràctica, però, els russos eren els que portaven la veu cantant.

—Estem perdent temps i energia en aquests poblets —li va dir Lloyd, traduint-li a l’alemany el que Lenny i altres experimentats opinaven—. Els tancs haurien de ser la cavalleria blindada que fes una penetració més profunda i ataqués l’enemic territori endins. La infanteria els hauria de seguir, fent neteja i assegurant les posicions, un cop l’enemic s’hagués dispersat.

Volòdia era per allí, escoltant, i per l’expressió semblava que hi estava d’acord, encara que no digués res.

—Les reduïdes places fortes com aquest poblot destrossat no haurien de frenar l’avenç; al contrari, caldria deixar-les enrere i que se n’encarregués una segona línia —va concloure Lloyd.

Bóbrov va quedar parat.

—Aquesta és la teoria del desprestigiat mariscal Tutxatxevski! —va dir sense alçar gens la veu. Era com si Lloyd hagués suggerit a un bisbe de resar a Buda.

—I què? —va preguntar Lloyd.

—Doncs que se’l va condemnar per traïció i espionatge i se’l va executar.

Lloyd li va clavar la mirada, astorat.

—Això vol dir que el govern espanyol no pot fer servir tàctiques modernes amb tancs perquè a Moscou es va purgar un determinat general?

—Tinent Williams, això és manca de respecte.

—Encara que fossin certs els càrrecs contra Tutxatxevski, no vol dir que els seus mètodes siguin erronis.

—Ja n’hi ha prou! —va saltar Bóbrov—. S’ha acabat la conversa.

Si a Lloyd encara li quedava una espurna d’esperança, se li va esfumar quan el seu batalló va haver de recular des de Quinto i prendre la direcció d’on havia vingut, un altre desplaçament lateral. L’1 de setembre van participar a l’assalt a Belchite, una petita població ben defensada però estratègicament inútil a quaranta quilòmetres del seu objectiu.

Va ser una altra batalla prou dura.

Uns set mil defensors s’havien parapetat a l’església més gran de la població, San Agustín, i al cim d’un turó que hi havia a prop, amb trinxeres i terraplens. Lloyd i la seva secció van arribar a les rodalies sense baixes, però al poble es van convertir en el blanc del foc destructor dels qui disparaven des de finestres i teulats.

Al cap de sis dies encara eren allà.

Amb la calor, els cadàvers deixaven anar una fortor insuportable. Hi havia homes morts, però també animals, ja que s’havia tallat el proveïment d’aigua arreu i el bestiar moria de set. Quan podien, els del Cos d’Enginyers apilaven els cadàvers, els ruixaven amb gasolina i hi calaven foc; però la pudor de la carn humana socarrada era pitjor que la de la podridura. Costava respirar i hi havia qui duia màscares de gas.

Els carrers estrets del voltants de l’església eren camps de mort, però Lloyd havia ideat un pla per avançar sense sortir. Lenny va trobar una sèrie d’eines en un taller i un parell d’homes es dedicaven a fer un forat a la casa on es refugiaven. Joe Eli treballava amb un pic i la suor li enlluentia la calba. El caporal Rivera, amb una camisa ratllada vermella i negra, els colors dels anarquistes, s’afanyava amb una maça. La paret era de totxos groguencs, plans, fets per aquella zona, emmorterats de qualsevol manera. Lenny dirigia l’operació per controlar que no s’ensorrés tota la casa: era miner i l’instint li deia que el sostre era important.

Quan el forat va ser prou gran perquè hi pogués passar un home, Lenny va fer un gest d’assentiment a Jasper, que també era caporal, aquest va agafar una de les poques granades que li quedaven al cinturó, va estirar l’anella i la va llançar contra la casa del costat, no fos cas que algú hi preparés una emboscada. Tan bon punt va haver explotat, Lloyd es va arrossegar de pressa pel forat amb el fusell a punt.

Va arribar a una altra típica casa humil d’aquelles contrades, amb les parets emblanquinades i el sòl de terra batuda. Allà no hi havia ningú, ni mort ni viu.

Els trenta-cinc homes de la seva secció van passar l’esvoranc darrere seu i van recórrer l’habitatge per fer-ne fora els defensors que hi pogués haver. La casa era petita i estava totalment buida.

D’aquesta manera van anar avançant a poc a poc, però sense córrer perill, a través d’una filera de cases, camí de l’església.

Havien començat un altre forat, però abans que el tinguessin obert del tot, els va aturar un major anomenat Márquez, que havia accedit a aquelles cases per la via que ells mateixos havien obert a les parets.

—Deixem córrer tot això —va dir en un anglès amb un fort accent castellà—. Hem d’atacar l’església.

Lloyd va quedar glaçat. Això era suïcida.

—És idea del coronel Bóbrov? —va preguntar.

—Sí —va respondre el major Márquez amb tota la fredor del món—. Espereu el senyal: tres cops de xiulet secs.

—Podem aconseguir més munició? —va demanar Lloyd—. N’anem fluixos, sobretot per a una acció com aquesta.

—No hi ha temps —va respondre el major abans d’anar-se’n.

Lloyd estava horroritzat. En pocs dies de combat havia après moltes coses i sabia que només es podia atacar una posició tan ben defensada com aquella sota les ràfegues de foc de cobertura. Altrament, els defensors cosirien a trets els assaltants.

Hi havia una certa actitud de rebel·lia entre aquells homes.

—Això és impossible —va dir el caporal Rivera.

Lloyd era el responsable de mantenir la moral dels seus.

—Ei, prou queixes —va fer amb aire despreocupat—. Tots sou voluntaris. Us pensàveu que una guerra no era perillosa? Si fos una cosa segura, us la farien les vostres germanes.

Tots es van posar a riure i el perill es va esfumar, de moment.

Se’n va anar a la part del davant de la casa, va obrir un dit la porta i va mirar enfora. El sol resplendia en un carrer estret amb cases i botigues a banda i banda. Tant els edificis com el terra tenien el mateix color torrat clar, el del pa grenyal, fora dels punts on el bombardeig havia fet sortir la terra vermellenca. Davant mateix de la casa hi havia un milicià mort amb un núvol de mosques que es delectaven voletejant entorn del forat que tenia al pit. Lloyd va mirar la plaça i va veure que el carrer s’eixamplava en direcció a l’església. Els qui atacaven des de les dues altes torres bessones tenien una visió clara del que se’ls podia acostar. A terra pràcticament no hi havia cap lloc on amagar-se: algun piló de runa, un cavall mort, un carretó.

«Hi morirem tots», va pensar.

És clar que per què hem vingut aquí, si no?

Es va tombar cap als seus homes, rumiant què els podia dir. Havia d’aconseguir que tinguessin una visió positiva.

—Avanceu arrambats als edificis, a les cases —va dir—. Recordeu que, com més a poc a poc aneu, més estona estareu exposats, o sigui que esperem el xiulet i arrenquem a córrer com putes bales!

Més aviat del que esperava va sentir els tres tocs aguts del xiulet del major Márquez.

—Lenny, tu surts l’últim —va dir.

—I davant qui hi va? —va preguntar Lenny.

—Jo, evidentment.

«Adéu, món», va pensar Lloyd. «Si més no, moriré lluitant contra els feixistes».

Va obrir la porta de bat a bat.

—Som-hi! —va cridar abans de sortir disparat.

La sorpresa li va concedir uns segons de propina, i va poder córrer sense entrebancs seguint el carrer que portava a l’església. Notava el sol del migdia que li cremava la cara i sentia al darrere el martelleig de les botes dels seus; tot plegat li feia néixer un curiós sentiment de gratitud, ja que una cosa i l’altra significaven que continuava viu. Tot d’una van començar els trets, com una pedregada. Va continuar corrent, seguint els batecs del cor amb els xiulets i els espetecs de les bales, i de cop va notar una sensació al braç esquerre, com si hagués topat contra alguna cosa, i va caure de manera inexplicable.

Es va adonar que l’havien tocat. El braç no li feia mal, però el tenia entumit, mort. Va aconseguir rodolar fins a tocar la paret de l’edifici que tenia més a la vora. Continuava la pluja de trets i estava completament desprotegit, però uns metres més enllà va veure un cadàver. Era d’un soldat rebel, estintolat contra una casa. Semblava que s’hagués adormit assegut a terra, amb l’esquena contra la paret, però tenia una ferida de bala al coll.

Lloyd va anar avançant a empentes i rodolons, amb el fusell a la mà dreta i arrossegant el braç esquerre, fins a ajupir-se al costat del cadàver en un intent de quedar dissimulat.

Va recolzar el canó del fusell a l’espatlla del mort i va apuntar a una finestra del campanar. Va disparar en ràpida successió les cinc bales que tenia al carregador. No hauria pas sabut dir si havia tocat ningú.

Va mirar enrere. Va veure, horroritzat, els cadàvers dels de la seva secció escampats pel carrer. El cos immòbil de Mario Rivera amb la camisa vermella i negra semblava una bandera anarquista arrugada. Al seu costat, Jasper Johnson, amb aquells rínxols tan negres ben amarats de sang. «Un llarg camí des d’una fàbrica de Chicago», va pensar Lloyd, «per anar a morir en un carrer d’una petita població d’Espanya perquè creia en un món millor».

I encara era pitjor el panorama dels qui havien quedat vius, que gemegaven i cridaven allí a terra. En algun lloc n’hi havia un que xisclava desesperat, però Lloyd no veia ni qui era ni on era. N’hi havia dels seus que encara corrien, però mentre se’ls mirava, alguns van caure i d’altres es van llançar a terra. Al cap d’uns segons, no hi havia cap moviment, fora del retorciment dels ferits.

«Quina carnisseria», pensava ell, i li va pujar al coll una bilis de ràbia i d’aflicció que el va mig escanyar.

On eren les altres unitats? No podia ser que l’única que hagués participat en l’assalt hagués estat la secció de Lloyd. Potser n’hi havia d’altres que avançaven pels carrers paral·lels que donaven a la plaça. Un assalt exigia un nombre d’efectius molt nombrós. Per descomptat que Lloyd i el seus trenta-cinc homes eren massa pocs. Els defensors els havien pogut matar o ferir quasi tots, i els quatre que quedaven de la seva secció s’havien hagut d’aixoplugar abans d’arribar a l’església.

Va localitzar Lenny, que forçava la vista des de darrere del cavall mort. Com a mínim, un de viu. Lenny va alçar el fusell i li va fer un gest d’impotència com dient: «S’ha acabat la munició». A Lloyd tampoc no n’hi quedava. Al cap d’un minut tothom havia esgotat la provisió de bales i va cessar el tiroteig al carrer.

Això va posar fi a l’assalt a l’església. Hauria estat impossible, de tota manera. Sense municions, un suïcidi inútil.

La pluja de bales des de l’església havia anat disminuint a mesura que s’eliminaven els objectius més fàcils, tot i que es van anar produint atacs esporàdics contra els qui restaven parapetats. Lloyd va comprendre que finalment eliminarien tots els seus homes. S’havien de retirar.

Era probable que els matessin en la retirada.

Va tornar a establir contacte visual amb Lenny i li va indicar amb gest rotund que se’n tornés enrere, que s’allunyés de l’església, i aquest, després de donar un cop d’ull pel voltant, va repetir el gest als que quedaven vius. Tenien més possibilitats si es movien tots alhora.

Quan en van tenir avisats una bona colla, Lloyd es va aixecar amb penes i treballs.

—Retirada! —va cridar tan fort com va poder.

Després va arrencar a córrer.

Hi havia poc menys de dos-cents metres, però va ser el desplaçament més llarg de la seva vida.

Els rebels de l’església van obrir foc tan bon punt van veure el moviment. Mirant de reüll, a Lloyd li va semblar que es replegaven cinc o sis dels seus homes. Corria a un ritme irregular, ja que el braç ferit li feia perdre l’equilibri. Lenny anava davant seu, aparentment il·lès. Les bales perforaven l’obra dels edificis per on passava Lloyd fent tentines. Lenny va arribar a la casa d’on havien sortit, hi va entrar com una bala i en va deixar la porta oberta. Un cop s’hi va haver ficat Lloyd, esbufegant, quasi sense alè, va caure a terra com un parrac. Els van seguir tres companys més.

Lloyd es va mirar els supervivents amb els ulls esbatanats: Lenny, Dave, Muggsy Morgan i Joe Eli.

—Som tots? —va preguntar.

—Sí —va respondre Lenny.

—Valga’m Déu! Cinc de trenta-sis.

—Un bon assessor militar, aquest coronel Bóbrov…

Tots panteixaven, miraven de recuperar-se. Lloyd va començar a sentir-se el braç, que li feia un mal de mil dimonis. Com que el podia moure, encara que fos amb molt dolor, va pensar que potser no el tenia trencat. Es va mirar la màniga: la tenia xopa de sang. Dave es va treure el mocador vermell que duia i li va improvisar un cabestrell.

Lenny tenia una ferida al cap i la sang li regalimava a la cara, però va dir que només era una rascada i semblava que es trobava bé.

Miraculosament, Dave, Muggsy i Joe se n’havien sortit sans i estalvis.

—Haurem de tornar per rebre ordres —va dir Lloyd després d’haver reposat uns minuts.

—De tota manera, sense munició no podem fer res.

—Però primer farem un te, oi? —va dir Lenny.

—No, no tenim culleretes —va respondre Lloyd.

—Doncs paciència.

—No podem reposar una estoneta més? —va preguntar Dave.

—Ho farem a la part del darrere —va dir Lloyd—. És més segur.

Van refer el camí de la filera de cases, utilitzant els forats que havien fet a les parets. Lloyd es va marejar en ajupir-se. Va pensar que potser estava feble per la pèrdua de sang.

Van sortir a fora de la vista de l’església de San Agustín i van agafar de pressa un carrer lateral. En poca estona, la tranquil·litat que havia donat a Lloyd el fet de continuar amb vida es va convertir en una sensació de ràbia davant la pèrdua dels seus homes.

Van arribar a un estable dels afores, on hi havia el quarter general de les forces del govern. Lloyd va veure el major Márquez darrere d’una pila de caixes, repartint munició.

—Com és que no l’hem tingut abans? —va preguntar, enfurismat.

Márquez es va limitar a arronsar les espatlles.

—N’informaré Bóbrov —va dir Lloyd.

El coronel Bóbrov era a fora de l’estable, assegut en una cadira davant d’una taula, mobles que semblava que haguessin tret d’una casa del poble. Tenia la cara ben vermella del sol. Parlava amb Volòdia Peixkov. Lloyd se’ls va encarar:

—Hem atacat l’església, però no hem tingut cap suport —va dir—. I ens hem quedat sense munició perquè el major Márquez no ens n’ha volgut proporcionar.

Bóbrov se’l va mirar amb fredor.

—Què hi fa, aquí? —li va dir.

Lloyd va quedar desconcertat. Comptava que Bóbrov el felicitaria per la valentia de la tasca i com a mínim li sabria greu que no haguessin rebut suport.

—Ja ho havia dit jo —va exclamar—. No hi havia ajuda. És impossible atacar un edifici fortificat només amb una secció. Hem fet tot el que hem pogut, però ens han massacrat. He perdut trenta-un dels meus trenta-sis homes. —Va assenyalar els seus quatre companys—. És tot el que em queda de la secció!

—Qui us ha ordenat la retirada?

Lloyd feia esforços per superar el mareig. Estava a punt de caure, però havia d’explicar a Bóbrov fins a quin punt havien lluitat amb valentia els seus homes.

—Hem tornat per rebre ordres. Què més podíem fer?

—Lluitar fins a deixar-hi l’últim home.

—Lluitar, amb què? No ens quedava ni una bala!

—Silenci! —va saltar Bóbrov amb un bruel—. Ferms!

Amb gest maquinal, s’hi van posar tots: Lloyd, Lenny, Dave, Muggsy i Joe en fila. Lloyd tenia por de desmaiar-se d’un moment a l’altre.

—Mitja volta!

Tots es van girar. Lloyd va pensar: «I ara què?».

—Els qui estiguin ferits, fora.

Lloyd i Lenny van fer un pas enrere.

—Els ferits que poden caminar passaran a la tasca d’escorta de presoners —va dir Bóbrov.

Amb penes i treballs, Lloyd va copsar que això podia significar vigilar presoners de guerra en un tren cap a Barcelona. Va mig perdre l’equilibri. En aquells moments pensava que no hauria estat capaç ni de vigilar un ramat d’ovelles.

—La retirada sota el foc sense ordres és deserció —va dir Bóbrov.

Lloyd es va girar i se’l va mirar. Va quedar glaçat i horroritzat quan va veure que havia tret el revòlver de la funda cordada.

El coronel va avançar fins a quedar al costat dels tres homes que es mantenien en posició de ferms.

—Vosaltres tres sou culpables i se us sentencia a mort. —Va alçar l’arma i en va situar el canó a set centímetres del clatell de Dave.

Després va disparar.

Es va sentir l’estrèpit. Al cap de Dave es va obrir un forat de bala i del front li va començar a brollar la sang barrejada amb fragments de cervell.

Lloyd no donava crèdit al que veia.

Al costat de Dave, Muggsy va fer el gest de tombar-se, obrint la boca per cridar, però Bóbrov va ser més ràpid. Li va col·locar el revòlver a la nuca i va tornar a prémer el gallet. La bala li va entrar per l’orella dreta i li va sortir per l’ull esquerre. El jove es va desplomar.

A Lloyd li va sortir a la fi la veu per cridar:

—No!

Joe Eli es va girar bramulant d’esfereïment i de ràbia, alçant els braços en un intent d’agafar Bóbrov. L’arma es va disparar per tercera vegada i la bala va anar a parar a la gola de Joe. Un raig de sang li va sortir a raig del coll i va esquitxar l’uniforme de l’Exèrcit Roig de Bóbrov, cosa que va fer renegar i retrocedir el coronel. Joe va caure a terra, però no va morir a l’acte. Lloyd observava, impotent, la sang que sortia de l’artèria caròtide de Joe i anava a parar en aquella terra espanyola tan resseca. Li va semblar que Joe intentava parlar, però no li sortien les paraules. De cop, se li van tancar els ulls i va quedar sense nervi.

—No hi ha clemència per als covards —va dir Bóbrov abans de retirar-se.

Lloyd va mirar Dave allà a terra: aquell noi de setze anys escardalenc, brut, valent com un toro, mort. I no mort pels feixistes, sinó per un estúpid i brutal oficial soviètic. «Quina gran pèrdua», va pensar, i les llàgrimes li van negar el ulls.

Un sergent va sortir corrents de l’estable.

—S’han rendit! —va cridar, content—. L’ajuntament s’ha entregat: han hissat la bandera blanca. Ens hem apoderat de Belchite!

A la fi, el mareig el va vèncer i Lloyd va perdre el coneixement.





V


Londres era fred i humit. Lloyd caminava per Nutley Street sota la pluja en direcció a la casa de la seva mare. Encara portava la caçadora amb cremallera de l’exèrcit espanyol, els pantalons de vellut i les botes sense mitjons. A l’esquena, hi duia una motxilla petita amb una muda, una camisa i una tassa de llautó. S’havia posat al coll el mocador vermell amb què Dave havia improvisat un cabestrell quan li van ferir el braç. Encara li feia mal, però ja no li calia dur-lo subjecte.

Era un dia d’octubre cap al tard.

Tal com havia previst, l’havien posat en un tren de subministrament que tornava a Barcelona atapeït de presoners rebels. No hi havia gaire més de cent cinquanta quilòmetres de viatge, però els havien fet en tres dies. A Barcelona, l’havien separat de Lenny i tots dos havien perdut el contacte. Ell havia trobat un camió que anava cap al nord. Després que el deixés el camioner, havia fet trossos a peu, trossos amb autoestop i d’altres en vagons de tren carregats de carbó, de grava i —en una feliç ocasió— de caixes de vi. Havia passat la frontera cap a França de nit. Havia dormit de qualsevol manera, pidolant menjar, fet tot tipus de feines per quatre xavos i, durant dues meravelloses setmanes, s’havia guanyat el bitllet del ferri per travessar el canal collint raïm en unes vinyes de Bordeus. I ja era a casa.

Va aspirar l’aire humit i carregat de sutge d’Aldgate com si es tractés d’un perfum. Es va aturar al portal del jardí i es va mirar la casa adossada on havia nascut feia més de vint-i-dos anys. Es veia llum darrere les finestres, totes regalimoses: hi havia algú a casa. Es va dirigir a la porta. Encara en tenia la clau: se l’havia guardat amb el passaport. Hi va entrar.

Va deixar la motxilla a terra, al vestíbul, al costat del penjador.

—Qui hi ha? —va sentir que deien des de la cuina. Era la veu de Bernie, el seu padrastre.

A Lloyd no li sortia la veu.

Bernie va entrar al vestíbul.

—Qui…? —De sobte va reconèixer Lloyd—. Renoi, si que m’has espantat! —va exclamar—. Ets tu!

—Hola, pare —va fer ell.

—El meu fill! —va exclamar Bernie, i tot seguit el va abraçar—. És viu! —va afegir. Lloyd notava el tremolor dels sanglots.

Al cap d’un minut, Bernie es va eixugar els ulls amb la màniga del jersei i es va acostar al peu de l’escala.

—Eth! —va cridar.

—Què passa?

—Hi ha algú que et vol veure.

—Un moment.

Al cap d’uns segons va baixar la mare, bonica com sempre, amb un vestit blau. A mitja escala va veure la cara del seu fill i va quedar blanca com la cera.

—Oh, Senyor! —va exclamar—. És en Lloyd. —Va baixar el que li quedava de l’escala fent un salt i se li va llançar als braços—. Ets viu! —va exclamar.

—Us vaig escriure des de Barcelona…

—No hem pas rebut la carta.

—Doncs no deveu saber…

—Què?

—Que en Dave Williams és mort.

—Ai, Déu meu!

—Va morir a la batalla de Belchite. —Havia decidit no dir la veritat sobre la mort de Dave.

—I en Lenny Griffiths?

—No ho sé. En vaig perdre el contacte. Pensava que potser havia arribat abans que jo.

—No, no en sabem res.

—Com va per allà baix? —va preguntar Bernie.

—Guanyen els feixistes. I sobretot és culpa dels comunistes, que estan més interessats a atacar els altres partits d’esquerres.

Bernie va quedar escandalitzat.

—No pot ser.

—Doncs, sí. Si he après una cosa a Espanya és que hem de lluitar tan de valent contra els comunistes com contra els feixistes. Els uns i els altres són perversos.

La mare va somriure irònicament.

—Ja ho veus. —Lloyd va comprendre que ella feia temps que s’ho havia imaginat.

—Deixem la política —va dir—. Com va això, mare?

—Ui, jo, com sempre, però tu…, que prim estàs!

—A Espanya no sobra el menjar.

—Et prepararé alguna cosa.

—No cal que corris. He passat gana dotze mesos…, puc aguantar uns minuts més. Però una cosa sí que m’agradaria.

—El que em diguis, fill!

—Un te se’m posaria al moll de l’os.





5


1939





I


Thomas Macke vigilava l’ambaixada soviètica a Berlín quan en va sortir Volòdia Peixkov.

Feia sis anys que la policia secreta prussiana s’havia transformat en la nova i més eficient Gestapo, però el comissari Macke continuava sent responsable de la secció que controlava els traïdors i els elements subversius a la ciutat de Berlín. Els més perillosos sens dubte rebien les ordres en aquell edifici d’Unter den Linden 63-65. Per això Macke i els seus homes vigilaven qui hi entrava i qui en sortia.

L’ambaixada era una fortalesa art déco feta de pedra blanca que reflectia tímidament la claror del sol d’agost. Al damunt del bloc central es dreçava, vigilant, un fanal d’estructura poligonal, i a una banda i l’altra es veien fileres de finestrals que recordaven una guàrdia en posició de ferms.

Macke seia a la terrassa d’un bar del davant. Al bulevard més elegant de Berlín hi havia un gran moviment de cotxes i bicicletes, dones que anaven a comprar amb vestit i barret d’estiu, homes que caminaven amb pas enèrgic, amb vestit i corbata o amb uniformes elegants. Costava de creure que hi haguessin comunistes alemanys. Podia haver-hi algú que anés contra els nazis? Alemanya s’havia transformat. Hitler havia eliminat l’atur, una cosa que no havia aconseguit cap altre dirigent europeu. Les vagues i les manifestacions eren un record llunyà d’una mala època passada. La policia tenia un sòlid poder per acabar amb la delinqüència. El país anava endavant: moltes famílies tenien ràdio i aviat la gent podria conduir un cotxe per les noves autopistes.

I això no era pas tot. Alemanya tornava a ser forta. Els militars estaven ben armats i tenien molt de poder. En els últims dos anys, Àustria i Txecoslovàquia havien quedat absorbides per la Gran Alemanya, que en aquells moments era el poder dominant a Europa. La Itàlia de Mussolini s’havia aliat amb Alemanya en el Pacte d’Acer. A principi d’any, Madrid havia caigut a la fi en mans dels rebels de Franco i Espanya tenia un govern amic del feixisme. Qui podia desitjar tirar a terra tot això i posar el país sota la bota dels bolxevics?

Macke considerava que eren gentalla, púrria, paràsits que calia perseguir fins que no en quedés ni rastre. Mentre hi pensava, la cara se li torcia en una ganyota de ràbia i va començar a picar de peus a terra com si es disposés a trepitjar un comunista.

Aleshores va veure Peixkov, un jove amb un vestit de gerga blau i un abric lleuger penjat al braç, com si preveiés un canvi de temps. La tallada de cabells tan arranada i el pas lleuger el delataven com a membre de l’exèrcit, malgrat la roba de paisà, i la manera en què observava el carrer, simulant despreocupació però sense perdre’s detall, s’endevinava que venia dels serveis secrets de l’Exèrcit Roig o de l’NKVD, la policia secreta russa.

A Macke se li va accelerar el pols. Evidentment, ell i els seus coneixien de vista tota la gent de l’ambaixada. Tenia un arxiu amb les fotografies de passaport del personal, que l’equip repassava constantment. Però de Peixkov, no sabia gaires coses. Era jove —vint-i-cinc anys, segons l’arxiu, va recordar Macke—, de manera que havia de ser un membre del personal subaltern sense importància. O bé un especialista a simular que era un qualsevol.

Peixkov va travessar l’Unter den Linden i es va acostar on era assegut Macke, a prop de la cantonada amb Friedrichstrasse. En acostar-se-li, Macke es va fixar que aquell rus era força alt i que tenia cos d’atleta, a més d’un aire despert i una mirada intensa.

Tot d’una nerviós, Macke va apartar la vista. Va agafar la tassa que tenia al davant per mig cobrir-se el rostre i va fer un glop del pòsit del cafè ja fred. No volia que la seva mirada coincidís amb aquells ulls blaus.

Peixkov va agafar Friedrichstrasse. Macke va fer un gest a Reinhold Wagner, que era dret a la cantonada del davant, perquè el seguís. Aleshores es va aixecar de la taula i ell mateix va anar darrere Wagner.

No tots els membres dels serveis secrets de l’Exèrcit Roig eren espies amb mètodes sibil·lins, és clar. Obtenien la major part de la informació de manera legal, bàsicament llegint els diaris alemanys, cosa que no volia dir que s’haguessin de creure tot el que llegien, però sí que prenien nota de pistes, com ara un anunci d’una fàbrica d’armament que volia contractar deu oficials torners. D’altra banda, els russos podien viatjar per Alemanya i donar-hi un cop d’ull, a diferència dels diplomàtics a la Unió Soviètica, que no podien sortir de Moscou sense escorta. El jove a qui seguien Macke i Wagner podia ser el detector d’informació inofensiu que llegia els diaris: per fer una feina com aquella només calia parlar l’alemany amb fluïdesa i ser capaç de fer-ne un resum.

Van seguir Peixkov més enllà del restaurant del germà de Macke. Es continuava dient Bistrot Robert, però havia canviat de clientela. Ja no hi quedava rastre d’aquells homosexuals benestants, dels homes de negocis jueus amb les seves amants ni de les actrius que cobraven a preu d’or i demanaven xampany rosat. Aquella gent aleshores anava amb el cap cot, els que no eren en camps de concentració. N’hi havia que se n’havien anat d’Alemanya, i bon vent, pensava Macke, malgrat que això signifiqués, per desgràcia, que el restaurant ja no feia tants diners.

Es va preguntar, despreocupadament, què se n’havia fet, de l’antic propietari, Robert von Ulrich. Li ballava pel cap que se n’havia anat a Anglaterra. Potser hi havia obert un restaurant per a pervertits.

Peixkov va entrar en un bar.

Wagner el va seguir al cap d’un parell de minuts i Macke es va quedar a fora. Era un lloc popular. Mentre s’esperava que sortís Peixkov va veure que un soldat i una noia entraven a l’establiment, i que en sortien un parell de dones ben vestides i un vell amb un abric llardós. Després Wagner va abandonar el local i va mirar de dret Macke, estenent els braços en senyal de desconcert.

Macke va travessar el carrer. Va veure que Wagner estava angoixat.

—No hi és!

—Has mirat pertot arreu?

—Sí, fins i tot als lavabos i la cuina.

—Has preguntat si ha sortit algú per la porta del darrere?

—M’han dit que no.

Wagner tenia tota la raó d’estar espantat. Allò era la nova Alemanya, i allí els errors ja no es pagaven amb una estirada d’orelles. Li podien infligir un càstig molt dur.

Però aquell cop no.

—No passa res —va dir Macke.

A Wagner, li va costar de dissimular l’alleujament.

—De debò?

—Hem après una cosa important —va raonar Macke—. El fet que se’ns hagi tret de sobre amb tanta habilitat ens diu que és espia, i un de bo.





II


Volòdia va entrar a l’estació de Friedrichstrasse i es va ficar al metro. Es va treure la gorra, les ulleres i aquella gavardina tan bruta amb què s’havia disfressat de vell. Es va asseure, va agafar un mocador i va treure les pólvores que s’havia passat per les sabates perquè semblés que eren velles.

Havia dubtat sobre la gavardina. Era un dia assolellat i li feia por que la Gestapo s’hi fixés i sospités que en portava una de cap. Però no havien estat tan llestos com això, i ningú no l’havia seguit després de fer aquell canvi tan ràpid al lavabo d’homes.

Estava a punt de fer una cosa molt perillosa. Si l’enxampaven establint contacte amb un dissident alemany, el millor que li podia passar era que el deportessin a Moscou i que li arruïnessin la carrera. Si no hi havia tanta sort, ell i el dissident desapareixerien al soterrani del quarter general de la Gestapo a Prinz Albrecht Strasse i no els tornaria a veure mai més ningú. Els soviètics es queixarien de la desaparició d’un dels seus diplomàtics, la policia alemanya faria veure que obria una investigació sobre desapareguts i posteriorment informaria que lamentablement no hi havia hagut sort.

Volòdia, per descomptat, no havia estat mai al quarter general de la Gestapo, però sabia quin pa hi donaven. L’NKVD tenia unes instal·lacions similars a la Missió Comercial Soviètica, a Lietsenburgerstrasse, 11: portes d’acer, sala d’interrogatoris amb parets de rajola per poder netejar bé la sang, una banyera per trossejar els cadàvers i un forn elèctric per cremar-ne les parts.

Havien enviat Volòdia a Berlín per ampliar-hi la xarxa d’espies soviètics. El feixisme triomfava a Europa i Alemanya era un perill més gran que mai per a l’URSS. Stalin havia despatxat el seu ministre d’Afers Estrangers, Litvínov i l’havia substituït per Viatxheslav Mólotov. Però se’n sortiria Mólotov? Semblava impossible aturar els feixistes. El Kremlin estava obsessionat per l’humiliant record de la Gran Guerra, ja que els alemanys havien derrotat un exèrcit rus de sis milions d’homes. Stalin havia fet algun pas per signar un pacte amb França i el Regne Unit a fi de frenar Alemanya, però les tres potències no s’havien posat d’acord i els últims dies s’havien trencat les converses.

Tard o d’hora s’esperava la guerra entre Alemanya i la Unió Soviètica, i Volòdia tenia la tasca d’aconseguir informació militar que pogués ajudar els soviètics a guanyar la guerra.

Va baixar del metro al barri treballador i pobre de Wedding, a la banda nord del centre de Berlín. Es va quedar a fora de l’estació esperant, observant com sortien tots els altres passatgers i fent veure que es mirava els horaris que hi havia clavats a la paret. No se’n va anar fins que no va veure clar que no l’havia seguit ningú.

Després es va dirigir al restaurant popular que havia triat per a la cita. Tal com feia normalment, no hi va entrar de seguida, sinó que es va quedar una estona a la parada de l’autobús de l’altre costat del carrer, vigilant la porta. Estava segur que s’havia desfet dels qui l’havien controlat, però li calia veure clar que ningú no havia seguit Werner.

No sabia del cert si reconeixeria Werner Franck, que tenia catorze anys quan l’havia vist per última vegada i ara ja n’havia fet vint. Com que a Werner li passava el mateix, havien decidit que tots dos portarien l’edició del dia del Berliner Morgenpost obert per la pàgina d’esports. Mentre s’esperava, Volòdia va llegir un avançament sobre la nova temporada de futbol, bo i alçant la vista de tant en tant per localitzar Werner. Quan anava a l’escola a Berlín, ja havia seguit el millor equip de la ciutat, el Herta. Sovint havia cantat: «Ha! Ho! He! Herta B-S-C!». Li interessaven les perspectives de l’equip, però la inquietud no el deixava concentrar-se, de manera que llegia i rellegia l’article sense acabar-se d’assabentar del que hi deia.

Els dos anys que havia passat a Espanya no li havien servit per impulsar la carrera de la manera que ell havia esperat, més aviat al contrari. Volòdia havia descobert una colla d’espies nazis, com ara Heinz Bauer, entre els «voluntaris» alemanys. Però després, l’NKVD ho havia fet servir d’excusa per detenir autèntics voluntaris que simplement havien expressat un cert desacord amb la línia comunista. Centenars de joves idealistes havien estat torturats i assassinats a les presons de l’NKVD. De vegades semblava que els comunistes estaven més interessats a combatre els seus aliats anarquistes que l’enemic feixista.

I tot plegat per a res. La política de Stalin era un fracàs estrepitós. El resultat, una dictadura de dretes, el pitjor desenllaç que es podia imaginar a la Unió Soviètica. Però se’n culpava els russos que havien anat a Espanya, encara que haguessin seguit estrictament les instruccions del Kremlin. Alguns havien desaparegut poc després de tornar a Moscou.

Un cop va caure Madrid, Volòdia se’n va anar al seu país, espantat. Hi va trobar molts canvis. Entre el 1937 i el 1938, Stalin havia purgat l’Exèrcit Roig. En aquella època van desaparèixer milers de dirigents, i entre aquests, molts residents de la Casa del Govern, on vivien els seus pares. Però abans, per ocupar els llocs dels purgats, havien promogut persones que s’havien quedat un temps en un racó, com ara Grigori Peixkov; la carrera de Grigori havia agafat una nova volada. Era l’encarregat de la defensa de Moscou contra els atacs aeris i estava d’allò més enfeinat. Probablement la millora del seu estatus era la raó que explicava que Volòdia no estigués entre els qui s’havien convertit en caps de turc del fracàs de la política de Stalin a Espanya.

El desagradable Ilià Dvorkin també s’havia salvat d’una manera o altra del càstig. Havia tornat a Moscou i, per desgràcia de Volòdia, s’havia casat amb Anya, la seva germana. Realment no es podia fer cabal de la tria de les dones en aquestes qüestions. Ja estava embarassada i a Volòdia li venia al cap la imatge de malson d’Anya cuidant un infant amb cap de rata.

Després d’un breu descans, havien destinat Volòdia a Berlín, on havia de demostrar de cap i de nou el que valia.

Va alçar altre cop la vista del diari i va veure que arribava Werner.

No havia canviat gaire. Era una mica més alt i apersonat, però tenia aquells mateixos cabells d’un ros vermellenc que li queien al front d’una manera que les noies trobaven irresistible i també mantenia la mirada alegre i tolerant en aquells ulls blaus. Portava un vestit d’estiu blau clar, elegant, i uns botons de puny d’or lluent.

Ningú no el seguia.

Volòdia va travessar el carrer i el va aturar abans que arribés al bar. Werner li va fer un gran somriure, mostrant-li unes dents blanquíssimes.

—No t’hauria pas reconegut amb aquesta tallada de cabells tan militar —va dir—. Quina alegria de veure’t després de tants anys!

Volòdia va veure que no havia perdut ni una espurna de la gràcia i la cordialitat que el caracteritzaven.

—Entrem.

—No et deus pas voler ficar en aquest bar de mala mort? —va preguntar Werner—. Estarà ple de llauners menjant salsitxes amb mostassa.

—El que no vull és quedar-me aquí, al carrer. Qualsevol que passés et podria veure.

—Unes portes enllà hi ha un carreró.

—Molt bé.

Se n’hi van anar i van agafar l’estret passatge que hi havia entre una carboneria i una botiga de queviures.

—Què has fet en aquest temps? —li va preguntar Werner.

—Lluitar contra els feixistes, com tu. —Volòdia va pensar si li havia d’explicar més coses—. He estat a Espanya. —Això no era cap secret.

—On no vau pas triomfar més que nosaltres aquí, a Alemanya.

—Però això encara no s’ha acabat.

—Et puc fer una pregunta? —va dir Werner, estintolant-se a la paret—. Si consideressis que el bolxevisme és pervers, faries d’espia contra la Unió Soviètica?

La resposta instintiva de Volòdia era «No, per res del món!», però abans d’articular aquestes paraules es va adonar de fins a quin punt seria tenir poc tacte, ja que el que l’indignava era justament el que feia Werner: trair el seu país per una causa més elevada.

—No ho sé —va respondre—. Trobo que per a tu ha de ser molt difícil treballar contra Alemanya, encara que odiïs els nazis.

—Tens raó —va dir Werner—. I què passa si esclata la guerra? T’ajudaré a matar els nostres soldats i a bombardejar les nostres ciutats?

Volòdia estava preocupat. Li semblava que Werner flaquejava.

—És l’única manera de vèncer els nazis —va dir—. Ja ho saps.

—Sí. Fa molt que vaig prendre la decisió. I els nazis no han fet res perquè canviï de parer. És dur, què hi farem!

—Ja ho veig —va respondre Volòdia, comprensiu.

—Em vas demanar que et digués algú més que pogués fer el que faig jo per tu —va dir Werner.

Volòdia va assentir.

—Gent com en Willi Frunze, te’n recordes? El més llest del col·legi. Era un socialista com cal… Justament el que presidia aquella reunió que van rebentar els camises brunes.

Werner va fer que no amb el cap.

—Se’n va anar a Anglaterra.

A Volòdia, l’ànima li va caure als peus.

—Com és?

—És un físic extraordinari i se n’ha anat a Londres a estudiar.

—Merda.

—Però he pensat en un altre.

—Ah, molt bé!

—Tu havies conegut en Heinrich von Kessel?

—No ho crec. Estudiava amb nosaltres?

—No, anava a un col·legi catòlic. I en aquella època tampoc no era dels nostres. El seu pare era un dels grossos del Partit del Centre…

—El que va situar Hitler al poder el 1933!

—Exactament. Aleshores, en Heinrich treballava per al seu pare, que ara s’ha fet nazi, i el seu fill té un sentit de culpa que espanta.

—Com ho saps?

—Un dia es va torrar i ho va dir a la Frieda, la meva germana. Té disset anys. Em sembla que ell li va al darrere.

Això prometia. Volòdia es va animar.

—És comunista?

—No.

—I què et fa pensar que pot treballar per a nosaltres?

—Li vaig preguntar de dret: «Si tinguessis l’oportunitat de lluitar contra els nazis fent d’espia per a la Unió Soviètica, t’hi apuntaries?». Em va dir que sí.

—De què fa?

—És a l’exèrcit, però té problemes respiratoris, per això l’han passat a tasques burocràtiques, cosa que ens va de primera, perquè ara treballa per a l’Alt Comandament Suprem al Departament de Planificació Econòmica i Adquisicions.

Volòdia va quedar impressionat. Un home com aquell havia de saber exactament quants camions, tancs, metralladores i submarins compraven els militars alemanys cada mes, i on anaven a parar. Es va emocionar.

—Quan hi puc parlar?

—Ara mateix. He quedat amb ell per fer una cervesa a l’hotel Adlon després de la feina.

Volòdia va esbufegar. L’Adlon, l’hotel més selecte de Berlín, era a Unter den Linden. Com que era al barri del govern i la diplomàcia, el freqüentaven els periodistes àvids de pescar alguna xafarderia. No era pas el lloc que hauria triat Volòdia per a una cita. Però tampoc no es podia permetre de passar per alt l’oportunitat.

—Va bé —va dir—, però no vull que ningú em vegi en aquell lloc parlant amb cap de vosaltres dos. Hi entraré després que ho facis tu, localitzaré en Heinrich, el seguiré quan surti i m’hi acostaré després.

—Perfecte. T’hi porto amb cotxe. El tinc a la cantonada.

Mentre anaven cap a l’altre extrem del carreró, Werner li va passar les adreces i els telèfons de la casa i de la feina de Heinrich, i Volòdia se’ls va aprendre de memòria.

—És aquest —va dir Werner—. Vinga, puja-hi.

Era un Mercedes 540K Autobahn Kurier, un model d’una bellesa extraordinària, amb parafangs que dibuixaven unes corbes d’allò més sensuals, un capó més llarg que tot un Ford model T i un darrere que seguia un pendent fins als parafangs posteriors. Era tan car que els que s’havien venut es podien comptar amb els dits de les mans.

Volòdia se’l va mirar, esverat.

—No hauries d’anar amb un cotxe menys ostentós? —va esbufegar, sense acabar-se de creure el que veia.

—És una fanfarronada doble —va respondre Werner—. Estan convençuts que un espia mai no seria tan aparatós.

Volòdia estava a punt de preguntar-li com se’l podia permetre, però va recordar que el pare de Werner era un fabricant ric.

—Jo no hi pujo, en aquest cotxe —li va dir—. Agafaré el metro.

—Com vulguis.

—Ens veurem a l’Adlon, però no em saludis.

—No pateixis.

Al cap de mitja hora, Volòdia va veure el cotxe de Werner aparcat de qualsevol manera davant l’hotel. Aquella actitud arrogant de Werner li semblava imprudent, però també es va preguntar si no era un element imprescindible de l’audàcia de Werner. Potser havia de simular despreocupació per assumir els terribles riscos que comportava espiar els nazis. Si hagués estat conscient del perill que corria potser no hauria continuat.

El bar de l’Adlon era ple de dones distingides i d’homes ben vestits, molts amb uniformes elegants, fets a mida. Volòdia va localitzar de seguida Werner assegut en una taula amb un altre que devia ser Heinrich von Kessel. Va passar a prop d’ells i va sentir que Heinrich deia en to polèmic: «És que en Buck Clayton és molt millor trompetista que en Hot Lips Page», i es va esmunyir cap a la barra, va demanar una cervesa i es va dedicar a estudiar discretament el possible nou espia.

Heinrich era un noi de pell clara i cabells foscos i espessos, que duia més aviat llargs, tenint en compte el que imperava a l’exèrcit. Si bé parlaven d’un tema relativament poc important com el jazz, se’l veia d’allò més vehement: discutia, gesticulava i no parava de passar-se els dits pels cabells. Portava un llibre a la butxaca de la guerrera de l’uniforme, i Volòdia s’hauria jugat el coll que era de poesia.

Volòdia es va prendre dues cerveses lentament mentre feia veure que es llegia el Morgenpost de cap a cap. Va mirar de no encaparrar-se gaire amb Heinrich. Era una promesa que l’emocionava però no tenia cap garantia que es decidís a col·laborar.

El reclutament d’informadors constituïa la part més dura de la feina de Volòdia. Era difícil prendre precaucions perquè l’objectiu encara no s’havia pronunciat. Sovint s’havien de fer les propostes en llocs inadequats, moltes vegades públics. Era impossible saber com reaccionaria el blanc: es podia enrabiar i dir que no a crits o agafar pànic i literalment sortir corrents. Però el qui reclutava tampoc no podia fer gaire cosa per controlar la situació. En un moment o altre havia de fer la pregunta senzilla i descarnada: «Vols fer d’espia?».

Va pensar com podia abordar Heinrich. Probablement la religió era el punt clau de la seva personalitat. Volòdia va recordar que el seu cap, Lémitov, havia dit: «Els catòlics que han deixat la pràctica religiosa són bons agents. Al capdavall, el que fan és rebutjar l’autoritat de l’Església per acceptar l’autoritat total del Partit». Potser Heinrich havia de buscar el perdó pel que havia fet. Però s’hi jugaria la vida?

A la fi, Werner va pagar i els dos joves van sortir del bar. Volòdia els va seguir. A fora de l’hotel, es van separar, Werner va agafar el cotxe i se’n va anar fent xerricar els pneumàtics, i Heinrich va seguir parc enllà a peu. Volòdia li va anar al darrere.

Fosquejava, però el cel encara era clar per veure-s’hi. Molta gent es passejava prenent l’aire càlid del capvespre, sobretot les parelles. Volòdia anava mirant enrere per assegurar-se que ningú no l’hagués seguit a ell, ni tampoc a Heinrich, des de l’Adlon. Quan ho va veure clar va respirar fondo: es va armar de valor per atrapar Heinrich.

Ja al seu costat, li va dir:

—Hi ha expiació per al pecat.

Heinrich se’l va mirar amb recel, com si l’hagués abordat un boig.

—És capellà?

—Té maneres de contraatacar el règim pervers que va ajudar a crear.

Heinrich va continuar caminant, però amb cert aire de preocupació.

—Qui és vostè? Què sap de mi?

Volòdia va continuar passant per alt les preguntes de Heinrich.

—Arribarà el dia que els nazis seran derrotats. I aquest dia es pot avançar amb la seva col·laboració.

—Si és agent de la Gestapo i pretén fer-me caure al parany, no s’hi amoïni. Sóc un alemany lleial.

—S’ha fixat en el meu accent?

—Sí…, sembla rus.

—Quants agents de la Gestapo parlen alemany amb accent rus? O tenen prou imaginació per fer-ho veure?

Heinrich va fer una rialleta nerviosa.

—Jo no en sé res, dels agents de la Gestapo —va dir—. No havia d’haver esmentat el tema, ha estat una estupidesa.

—A la seva oficina es fan informes sobre la quantitat d’armament i altres provisions que demana l’exèrcit. Les còpies d’aquests informes podrien tenir una utilitat incommensurable per als enemics dels nazis.

—Per a l’Exèrcit Roig, vol dir.

—Qui més, si no, destruirà aquest règim?

—Tenim un registre rigorós de totes les còpies d’aquests informes.

Volòdia va dissimular la sensació de victòria. Heinrich ja es plantejava les dificultats pràctiques. Això significava que en principi es decantava per dir que sí.

—Se’n pot fer una còpia de més en paper carbó —va suggerir Volòdia— o bé escrita a mà. O agafar la còpia d’algú. Hi ha maneres de fer-ho.

—És clar que n’hi ha. I qualsevol em pot portar a l’altre barri.

—Si no fem res davant dels crims que comet aquest règim…, val la pena viure?

Heinrich es va aturar i va clavar la vista en Volòdia, que no va ser capaç de captar què pensava, però l’instint li va aconsellar de no dir res. Després d’una llarga pausa, Heinrich va sospirar i va dir:

—M’ho pensaré.

«Ja el tinc», va pensar Volòdia, exultant.

—Com em puc posar en contacte amb tu?

—No ho pots pas fer —va dir Volòdia—. Jo em posaré en contacte amb tu. —Es va tocar l’ala del barret i va girar cua pel camí per on havia vingut.

Estava contentíssim. Si Heinrich no hagués volgut acceptar la proposta, l’hauria rebutjada de dret. Aquella promesa de pensar-hi era quasi una acceptació. Ho consultaria amb el coixí. Es plantejaria el perill que comportava. Però a la fi ho faria. Volòdia quasi hi hauria posat la mà al foc.

De tota manera, va pensar que no s’havia de confiar excessivament. Hi havia mil coses que podien sortir malament.

Tot i així, se sentia esperançat quan sortia del parc i continuava per Unter den Linden, entre aquells llums tan clars de les botigues i els restaurants. No havia sopat, però tampoc no es podia permetre de fer-ho en aquell carrer.

Va agafar un tramvia que prenia la direcció est, es va dirigir al barri de cases barates anomenat Friedrichshain, a un pis molt petit en un bloc. Una noia de divuit anys, rossa, baixeta i molt bonica li va obrir la porta. Portava un jersei rosa, uns pantalons foscos i anava descalça. Tot i ser prima, tenia uns pits prou generosos i atractius.

—Em sap greu venir sense avisar —va dir Volòdia—. Et faig anar malament?

—Què dius ara! —va fer ella amb un somriure—. Passa, passa.

Volòdia va entrar, ella va tancar la porta i després se li va llançar al coll.

—Que feliç que sóc sempre que et veig —va dir i el va besar amb deler.

Lili Markgraf era una noia capaç de donar molt d’afecte. Volòdia hi havia sortit un cop per setmana d’ençà que va tornar a Berlín. No n’estava enamorat, sabia que ella sortia amb altres, inclòs Werner, però quan estaven junts es mostrava apassionada amb ell.

—Has sentit les notícies? Per això has vingut? —va dir ella al cap d’un moment.

—Quines notícies? —Lili feia de secretària en una agència de premsa i sempre era la primera de saber les notícies.

—La Unió Soviètica ha fet un pacte amb Alemanya! —va dir.

Això no tenia cap lògica.

—Vols dir el Regne Unit i França contra Alemanya.

—No, no vull dir això! Stalin i Hitler s’han fet amics, aquesta és la sorpresa.

—Però… —Volòdia va anar apagant el to, desconcertat. Amics amb Hitler? Semblava de bojos. Aquella era la solució tramada per Mólotov, ministre d’Afers Estrangers? Hem fracassat en l’intent d’aturar l’onada de feixisme al món i ja hem plegat?

«Per això va fer la revolució el meu pare?».





III


Woody Dewar va tornar a veure Joanne Rouzrokh al cap de quatre anys.

En realitat, ningú que conegués el seu pare s’havia cregut que havia intentat violar una actriu a l’hotel Ritz-Carlton. La noia havia retirat els càrrecs, però aquesta notícia no tenia gaire atractiu i els diaris hi havien donat poca importància. Així doncs, davant dels habitants de Buffalo, Dave continuava sent un violador, per això els pares de Joanne s’havien traslladat a Palm Beach i Woody havia perdut el contacte amb ella.

La va tornar a veure a la Casa Blanca.

Woody era allí amb el seu pare, el senador Gus Dewar, i anaven a veure el president. Woody havia coincidit unes quantes vegades amb Franklin D. Roosevelt. El seu pare i el president feia molts anys que eren amics. Però sempre l’havia vist en reunions socials, moments en què Roosevelt havia encaixat amb ell i li havia preguntat com li anaven els estudis. Aquell dia seria la primera vegada que Woody assistiria a una autèntica reunió política amb el president.

Van entrar per la porta principal de l’ala oest, van passar al vestíbul i es van ficar en una àmplia sala d’estar; allí va ser on la va veure.

Woody se la va mirar, encisat. Quasi no havia canviat gens. Amb aquell rostre allargat i altiu i el nas aquilí continuava tenint l’aire de les summes sacerdotesses de les antigues religions. Com sempre, portava roba senzilla, però feia un efecte espectacular: aquell dia duia un vestit jaqueta blau marí fet d’una tela fresca i un barret de palla d’ala ampla del mateix color. Woody es va alegrar d’haver-se posat una camisa blanca i la corbata de ratlles nova.

Li va semblar que s’alegrava de veure’l.

—Quin goig que fas! —li va dir—. Ara treballes a Washington?

—A l’estiu, dono un cop de mà al pare a l’oficina —va respondre—. Encara sóc a Harvard.

Joanne es va tombar cap al seu pare i amb un to deferent li va dir:

—Bona tarda, senador.

—Hola, Joanne.

Woody estava emocionat d’haver-la trobat, tan seductora com sempre. Tenia moltes ganes de continuar la conversa.

—I tu, què hi fas, aquí? —li va preguntar.

—Treballo al Departament d’Estat.

Woody va fer un gest d’assentiment. Això explicava la deferència envers el seu pare. Havia entrat en un univers on la gent reverenciava el senador Dewar.

—I què hi fas? —va insistir Woody.

—Sóc ajudant d’un ajudant. Ara el meu cap és amb el president, jo no tinc prou categoria per entrar-hi.

—Sempre t’havia interessat la política. Recordo una discussió sobre els linxaments.

—Enyoro tant Buffalo… Ens la passàvem tan bé!

Woody va recordar aquell petó que li havia fet al ball del Club de Raqueta i es va enrojolar.

—Dóna molts records al teu pare de part meva —va dir el pare de Woody, indicant que havien d’anar passant.

El jove volia demanar-li el telèfon, però ella se li va avançar:

—M’agradaria molt tornar-te a veure, Woody.

Ell va tenir una gran alegria.

—I a mi també!

—Fas alguna cosa aquest vespre? He quedat amb una colla d’amics per prendre uns còctels.

—Estaria bé!

Joanne li va donar l’adreça, un bloc de pisos de prop d’allí. El seu pare el va apressar des de l’altra punta de la sala.

Un guàrdia va saludar amb certa confiança Gus i tots dos van passar a una altra sala d’espera.

—Vejam, Woody, tu no has d’obrir la boca fora que el president se t’adreci directament —va advertir Gus.

Woody va intentar concentrar-se en la reunió imminent. A Europa hi havia hagut un terratrèmol polític: la Unió Soviètica havia signat un acord de pau amb l’Alemanya nazi, cosa que havia alterat els càlculs de tothom. El pare de Woody era una peça clau a la Comissió de Relacions Exteriors del Senat i el president volia saber què en pensava.

Gus Dewar també tenia un altre tema per tocar. Volia convèncer Roosevelt perquè revifés la Societat de Nacions.

No seria fàcil convèncer. Els Estats Units mai no n’havien format part i no la veien amb gaires bons ulls. L’organisme havia fracassat estrepitosament a l’hora d’abordar les crisis dels anys trenta: l’atac japonès a l’Extrem Orient, l’imperialisme italià a l’Àfrica, els cops militars nazis a Europa, l’ensorrament de la democràcia a Espanya. Però Gus estava determinat a intentar-ho. Woody sabia que aquest sempre havia estat el seu somni: crear un consell mundial per resoldre els conflictes i evitar la guerra.

Woody estava completament d’acord amb el seu pare. Havia intervingut sobre el tema en un debat a Harvard. Quan dos països entraven en conflicte, el pitjor mètode que es podia seguir era matar persones de l’altre bàndol. Això li semblava prou clar. «Evidentment, comprenc per què succeeix això», havia dit al debat, «de la mateixa manera que comprenc per què els borratxos es barallen a cops de puny. Però això no hi treu irracionalitat».

A Woody, però, li costava una mica pensar en l’amenaça de guerra a Europa. Havia reviscut de sobte tot el que sentia per Joanne. Es preguntava si el tornaria a besar…, potser aquella nit. Ell sempre li havia caigut bé, i semblava que la cosa continuava igual, per què, si no, l’hauria convidat a la seva festa? Anys enrere, el 1935, no havia volgut sortir amb ell perquè tenia quinze anys i ella era més gran, en tenia divuit, cosa comprensible, encara que aleshores a ell no l’hi havia semblat. Però en aquells moments tots dos tenien quatre anys més i la diferència d’edat ja no era tan òbvia, o potser sí? Ell esperava que no. Havia sortit amb noies a Buffalo i a Harvard, però per cap no havia sentit aquella passió aclaparadora que li havia despertat Joanne.

—Ho has entès? —li va dir el seu pare.

Woody es va sentir com un ximplet. El seu pare estava a punt de fer una proposta al president que podia portar la pau al món i ell només tenia al cap besar Joanne.

—I tant —va respondre—. No diré res, llevat que no es dirigeixi a mi.

Va entrar a la sala una dona alta i prima de poc més de quaranta anys, amb un aire relaxat i segur, com si fos la mestressa d’allí; Woody va veure de seguida que es tractava de Marguerite LeHand, a qui deien Missy, la persona que s’ocupava de tot a l’oficina de Roosevelt. Tenia una cara allargada, masculina, un nas prominent i els cabells foscos amb algun reflex grisenc. Va dirigir un somriure càlid a Gus.

—M’alegro de tornar-lo a veure, senador.

—Com va això, Missy? Recorda el meu fill, Woodrow?

—I tant. El president els rebrà ara mateix.

Tothom sabia la devoció que tenia Missy per Roosevelt. I el president n’estava més, d’ella, del que hauria pertocat a un home casat, si més no això corria per Washington. Pels comentaris discrets però plens de significat que havia recollit dels seus pares, Woody estava al corrent que la paràlisi de Roosevelt no li afectava la virilitat. Tanmateix, Eleanor, la seva esposa, s’havia negat a dormir amb ell d’ençà que havia tingut la sisena criatura, i d’això ja feia més de vint anys. Potser tenia dret a tenir una secretària afectuosa.

Els va acompanyar cap a una altra porta, van passar un corredor estret i es van trobar al Despatx Oval.

El president seia en un escriptori d’esquena als finestrals que seguien la forma ovalada del despatx. Les cortines estaven corregudes per filtrar el sol d’agost que travessava els vidres encarats a migdia. Woody es va fixar que Roosevelt feia servir un seient de despatx ordinari i no la cadira de rodes. Portava un vestit blanc i fumava amb broquet.

No es podia dir que fos una persona atractiva. Tenia unes entrades força pronunciades i la barbeta prominent, i portava unes ulleres sense gafes que feien que els ulls se li veiessin molt més junts del que els tenia. Malgrat tot, aquell somriure encantador, l’encaixada i el to amistós resultaven captivadors a l’acte.

—M’alegro de veure’l, Gus, passi.

—Recorda el meu fill gran, Woodrow, president?

—I tant. Com va per Harvard, Woody?

—Molt bé, gràcies. He entrat a l’equip de debats. —Sabia que els polítics tenien el do de fer veure que coneixien a fons tothom. O bé tenien una memòria extraordinària o les secretàries els ho recordaven tot de manera eficient.

—Jo també vaig anar a Harvard. Seieu, seieu. —Roosevelt va treure la punta del cigarret del broquet i la va apagar en un cendrer, que tenia ben ple—. Què dimonis passa a Europa, Gus.

Era clar que el president sabia què passava a Europa, va pensar Woody. Tenia tot el Departament d’Estat per informar-lo. Però el que volia era l’anàlisi de Gus Dewar.

—Jo sóc de l’opinió que Alemanya i Rússia continuen sent enemics aferrissats —va respondre Gus.

—Això és el que pensàvem tots. Per què ha signat aquest pacte, doncs?

—Conveniències a curt termini de tots dos. Stalin necessita temps. Vol enfortir l’Exèrcit Roig, per poder vèncer els alemanys quan arribi el moment.

—I l’altre?

—És prou clar que Hitler està a punt de fer alguna cosa a Polònia. La premsa alemanya va plena d’històries ridícules sobre els mals tractes que els polonesos infligeixen a la seva població de parla alemanya. Hitler no atia l’odi si no és amb un objectiu. Sigui el que sigui el que planifica, no vol que els soviètics s’hi interposin. D’aquí ve el pacte.

—Més o menys el que diu Hull. —Cordell Hull era el secretari d’Estat—. Però no sap què pot passar després. Stalin permetrà que Hitler faci el que vulgui?

—Jo diria que d’aquí a un parell de setmanes ja s’hauran repartit Polònia.

—I després, què?

—Fa unes hores, els britànics han signat un nou pacte amb els polonesos en què els han promès ajut en cas d’atac.

—Però, què hi poden fer?

—Ben bé res. L’Exèrcit de Terra, el de l’Aire i l’Armada del Regne Unit no poden evitar que els alemanys envaeixin Polònia.

—Què opina que hauríem de fer, Gus? —va preguntar el president.

Woody va veure que aquella era l’oportunitat del seu pare. Disposava de l’atenció del president durant uns minuts. Era una ocasió excepcional per treure’n alguna cosa. Woody va tocar fusta discretament.

Gus es va fer endavant i va dir:

—No volem que els nostres fills vagin a la guerra com vam haver de fer nosaltres. —Roosevelt tenia quatre nois d’entre vint i trenta anys. Woody va comprendre de sobte per què hi havia anat: el seu pare se l’havia emportat per recordar al president que ell també tenia fills. Gus va continuar, calmat—: No podem tornar a enviar nois nord-americans a Europa perquè els massacrin altre cop. El món necessita una força policial.

—Què té al cap, doncs? —va preguntar Roosevelt sense gaire determinació.

—La Societat de Nacions no és un fracàs tan gran com es pensa la gent. A la dècada del 1920 va solucionar un conflicte fronterer entre Finlàndia i Suècia, i un altre entre Turquia i l’Iraq. —Gus anava marcant amb els dits els exemples—. Va aturar la invasió d’Albània per part de Grècia i Iugoslàvia, i va convèncer Grècia que es retirés de Bulgària. A més, va enviar forces de manteniment de la pau per frenar les hostilitats entre Colòmbia i el Perú.

—Totalment d’acord. Però als anys trenta…

—La Societat no tenia prou força per abordar l’agressió feixista. No és gens estrany. Era un organisme que va néixer coix, perquè d’entrada el Congrés es va negar a ratificar el pacte, per tant, els Estats Units no en van ser mai membres. Ens en cal una nova versió encapçalada pel nostre país i que sigui efectiva —Gus va callar un moment—. És massa aviat per renunciar a un món en pau, president.

Woody contenia la respiració. Roosevelt va fer un gest d’assentiment. «Però això ho fa sempre», va pensar el jove. Era molt difícil que dissentís obertament. No li agradaven gens els enfrontaments. Woody havia sentit dir al seu pare que s’havia d’anar amb peus de plom i no prendre el seu silenci per un consentiment; per això no gosava mirar-se el seu pare, que tenia al costat, però notava la tensió que s’havia creat.

—Crec que té raó —va dir, a la fi, el president.

Woody es va haver de reprimir per no deixar anar un crit. El president ho havia acceptat! Va mirar el seu pare. Gus, normalment impertorbable, a penes podia dissimular la sorpresa. Havia estat una victòria tan ràpida… De tota manera, es va afanyar a consolidar-la:

—Si és així, puc suggerir que Cordell Hull i jo redactem un esborrany de proposta perquè la pugui considerar?

—Hull té prou feina. Parli’n amb Welles.

Sumner Welles era sotssecretari d’Estat, un home ambiciós i ostentós alhora; Woody era conscient que no era la persona que el seu pare hauria triat. Però era amic de sempre de la família Roosevelt: al casament del president havia fet de patge i tot.

En fi, Gus no tenia cap intenció de posar pals a les rodes.

—D’acord —va dir.

—Res més?

La pregunta era una mena de comiat. Gus es va aixecar i Woody el va seguir.

—Què sabem de la senyora Roosevelt, la seva mare, president? He sentit dir que era a França.

—Ahir va salpar el seu vaixell, gràcies a Déu.

—Me n’alegro molt.

—Li agraeixo la visita —va dir Roosevelt—. Aprecio molt la seva amistat, Gus.

—No hi ha res que em complagui tant, president. —Abans d’anar-se’n van encaixar, i Woody també.

El jove mig esperava tornar a veure Joanne per allí, però ja se n’havia anat.

—Anem a prendre alguna cosa per celebrar-ho? —va dir Gus mentre sortien de l’edifici.

Woody va mirar el rellotge. Eren les cinc.

—I tant —va respondre.

Se’n van anar a l’Old Ebbitt, al carrer F, a prop del Quinze: un local amb vidres fumats, vellut verd, llums de llautó i ple de trofeus de caça. Era a vessar de membres del Congrés, senadors i personal que es movia a l’entorn de la cambra: ajudants, lobbistes i periodistes. Gus va demanar un dry martini amb llimona en serpentina i una cervesa per a Woody, que va somriure. També a ell li hauria agradat un dry martini, potser. En realitat, no —trobava que tenia gust de ginebra freda—, de tota manera hauria estat tot un detall que l’hi haguessin preguntat. Quan els van servir les begudes, Woody va alçar el got tot dient:

—Et felicito. Has aconseguit el que volies.

—El que cal al món.

—Ho has defensat d’una manera impecable.

—No crec que hagués de convèncer Roosevelt. És liberal però pragmàtic. Sap que no es pot fer tot, que un ha de triar les batalles que pot guanyar. El New Deal és la seva màxima prioritat: tornar a donar feina als desocupats. No farà res que afecti la missió principal. Si el meu pla es converteix en una cosa tan polèmica que desplagui els seus partidaris, l’abandonarà.

—O sigui que encara no hem guanyat res.

Gus va somriure.

—Hem fet un primer pas important. Però no, no hem guanyat res.

—Llàstima que t’hagi imposat Welles.

—No pas del tot. En Sumner reforça el projecte. Està més a prop del president que jo. Això sí, és imprevisible. És capaç d’assumir el projecte i de portar-lo cap a una altra direcció.

Woody va mirar a l’altra banda del local i hi va veure una cara coneguda.

—Mai no diries qui hi ha allà. M’ho havia d’haver imaginat.

El seu pare va dirigir la vista allà on li deia.

—A la barra —va precisar Woody—, amb un parell de paios més grans, amb barret, i una rossa. En Greg Peixkov.

Com sempre, Greg anava fet un desastre, i això que duia roba cara: una corbata de seda mal posada, la camisa que li sortia de la trinxa i una llepada de cendra als pantalons de color crema. Així i tot, la rossa se’l mirava admirada.

—Ah, sí —va fer Gus—. El veus gaire per Harvard?

—S’ha especialitzat en física, però no s’ajunta mai amb els científics, els deu trobar avorrits. Vam coincidir al Crimson. —El Harvard Crimson era el diari dels estudiants. Woody hi publicava fotos, i Greg, articles—. Aquest estiu fa de becari al Departament d’Estat, per això és aquí.

—A l’oficina de premsa, m’imagino —va dir Gus—. Els dos paios que van amb ell són periodistes, el del vestit marró treballa al Tribune de Chicago, i el de la pipa, al Plain Dealer de Cleveland.

Woody es va fixar que Greg parlava amb els periodistes com si es coneguessin de tota la vida, que agafava el braç d’un d’ells per murmurar-li alguna cosa i que donava uns copets a l’espatlla de l’altre com aquell qui el felicita, fent broma. Woody va pensar que els devia caure simpàtic, perquè van deixar anar una riallada en sentir alguna cosa que va dir. Woody envejava el talent de Greg. Era útil als polítics, encara que potser no fos tan essencial: el seu pare no tenia aquell tombant tan planer i era un dels estadistes més veterans del país.

—Qui sap què en pensa la seva germanastra, la Daisy, d’aquesta amenaça de guerra —va dir Woody—. És allà, a Londres. Es va casar amb un lord anglès.

—Concretament es va casar amb el fill gran del comte Fitzherbert, a qui conec prou bé.

—És l’enveja de totes les noies de Buffalo. Al seu casament, hi va anar el rei i tot.

—També vaig conèixer la germana del comte Fitzherbert, la Maud, una dona encantadora, que es va casar amb un alemany, en Walter von Ulrich. M’hi hauria casat jo si no l’hagués pescada abans en Walter.

Woody va alçar les celles. Aquella manera de parlar no feia per al seu pare.

—Tot això, no cal dir-ho, abans d’enamorar-me de la teva mare.

—És clar. —Woody va riure per sota el nas.

—En Walter i la Maud van desaparèixer del mapa quan Hitler va prohibir la socialdemocràcia. Espero que estiguin bé. Si hi ha una guerra…

Woody es va adonar que això de parlar de la guerra li portava records al seu pare.

—Com a mínim, els Estats Units no hi estan implicats.

—Això és el que pensàvem l’última vegada. —Gus va canviar de tema—: I del teu germanet, què en saps?

Woody va deixar anar un sospir.

—No canviarà de parer, pare. No vol anar a Harvard, ni a cap altra universitat.

Això havia provocat una crisi familiar. Chuck havia dit que tan bon punt fes divuit anys s’allistaria a la Marina. Sense carrera, seria un soldat ras, i no tindria cap perspectiva de passar a oficial, cosa que horroritzava aquells pares que havien arribat tan amunt.

—És prou llest per anar a la universitat, maleït sia! —va exclamar Gus.

—A mi em guanya a escacs.

—I a mi! Quin problema hi ha, doncs?

—No li agrada gens estudiar. I està enamorat dels vaixells. L’única cosa que li interessa és navegar.

Woody va mirar el rellotge.

—Has d’anar a una festa —va recordar-li el pare.

—No hi ha cap pressa…

—I tant que n’hi ha. És una noia molt maca. Vinga, fot el camp d’aquí.

Woody va deixar anar una rialleta. El seu pare de vegades l’arribava a sorprendre per com captava les coses.

—Gràcies, pare —va dir, i es va aixecar.

Va coincidir que Greg Peixkov també marxava i van sortir plegats.

—Ei, Woody, com va això? —va fer, tot amable, agafant la mateixa direcció que ell.

En una altra època, quan Woody veia Greg li venien ganes de clavar-li un bon pinyac per la part de responsabilitat que havia tingut en el que havia passat a Dave Rouzrokh. Però, amb els anys, la cosa s’havia refredat i havia vist que el responsable havia estat Lev Peixkov i no el seu fill, que aleshores tenia quinze anys. Així i tot, es limitava a tractar-lo amb educació, sense passar d’aquí.

—Doncs, ja ho veus, gaudint de Washington —va dir, seguint per un dels amplis bulevards de la ciutat que recordaven els de París—. I tu?

—M’agrada tot això. No m’ha costat gaire que superessin la sorpresa del meu cognom. —En veure la mirada intrigada de Woody, va puntualitzar—: Al Departament d’Estat, tots són Smith, Faber, Jensen i McAlister. Cap Kozinski, Cohen o Papadopoulos.

Woody es va adonar que era cert. El govern estava dirigit per un petit grup ètnic més aviat selecte. Com era que no se n’havia adonat abans? Potser perquè ja ho havia vist així al col·legi, a l’església i a Harvard.

—Però no és pas gent tancada —va continuar Greg—. Fan una excepció per algú que domina el rus i ve d’una família acabalada.

Greg hi posava una actitud displicent, però ho deia amb un rerefons d’autèntic ressentiment, i Woody va veure que estava un pèl cremat.

—Consideren que el meu pare és un gàngster —va continuar Greg—, però els és ben igual. La majoria dels rics tenen un gàngster en algun punt de la seva ascendència.

—Pel que dius, sembla que no suportis Washington.

—Al contrari! No ho canviaria per cap altre lloc. Aquí hi ha el poder.

Woody es considerava més altruista.

—Jo sóc aquí perquè vull fer coses, vull aconseguir canvis.

Greg va fer una rialleta.

—El mateix, suposo…, el poder.

—Mmm… —Woody no s’ho havia plantejat mai des d’aquella perspectiva.

—Creus que hi haurà guerra a Europa? —va preguntar Greg.

—Tu, que ets al Departament d’Estat, ho hauries de saber.

—És que sóc a l’oficina de premsa. L’única cosa que sé són els romanços que expliquem als periodistes. No tinc ni idea de què és veritat.

—Ai, coi, doncs jo tampoc! Vinc de veure el president i no crec que ell ho sàpiga.

—La meva germana, la Daisy, corre per allí.

Greg havia canviat de to. Se’l veia clarament preocupat i això va estovar Woody.

—Ja ho sé.

—Si hi ha bombardejos, ni les dones ni les criatures no se’n salvaran. Tu diries que els alemanys bombardejaran Londres?

Només hi havia una resposta sincera per a aquella pregunta:

—Suposo que sí.

—Tant de bo torni.

—Potser no hi haurà guerra. Chamberlain, el primer ministre britànic, va fer un pacte d’última hora amb Hitler sobre Txecoslovàquia l’any passat…

—Una venda d’última hora.

—Això mateix. Doncs potser farà el mateix amb Polònia…, encara que s’està acabant el temps.

Greg va assentir, desanimat, i va canviar de tema:

—Cap a on vas?

—A ca la Joanne Rouzrokh. Fa una festa.

—Ja me n’han dit alguna cosa. Conec una de les seves companyes de pis. Però, com et pots imaginar, no m’hi han convidat. Viu en un edifici… Ostres! —Greg es va aturar a mitja frase.

Woody també va callar. Greg havia clavat la vista endavant i, seguint-l’hi, Woody va veure que es mirava una negra atractiva que caminava pel carrer E en direcció cap a ells. Una noia si fa no fa de la seva edat, bonica, amb uns llavis molsuts d’un marró rosat que a Woody li van fer venir ganes de besar-los. Portava un vestit negre senzill que podia haver format part d’un uniforme de cambrera, però el complementava amb un barret que tenia molta gràcia i unes sabates modernes que li realçaven la figura.

La noia els va veure; la seva mirada va coincidir amb la de Greg, però la va desviar tot seguit.

—Jacky? Jacky Jakes? —va dir Greg.

Ella no en va fer cas i va continuar endavant, però a Woody li va fer la impressió que estava atribolada.

—Jacky, sóc jo, en Greg Peixkov —va insistir ell.

Jacky —suposant que fos ella— no va respondre, però, per la cara que feia, semblava que estigués a punt de posar-se a plorar.

—Jacky…, ja sé que ets dius Mabel. Tu em coneixes! —Greg es va plantar al mig de la vorera amb els braços estesos en un gest de súplica.

Ella li va passar pel costat amb pas decidit, sense dir res, ni mirar-se’l, i va tirar endavant.

Greg es va tombar.

—Espera’t un moment! —li va cridar—. Em vas deixar plantat fa quatre anys… Em deus una explicació!

«És una reacció poc habitual en en Greg», va pensar Woody. Sempre havia estat una fura amb les noies, tant al col·legi com a Harvard. En aquells moments estava realment alterat: desconcertat, dolgut, gairebé desesperat.

«Quatre anys enrere», rumiava Woody. «Podia ser la noia de l’escàndol? Allò havia passat a Washington. Sens dubte, era on vivia».

Greg li va córrer al darrere. S’havia aturat un taxi a la cantonada i el passatger, un home amb esmòquing, era a la vorera, pagant el conductor. Jacky es va ficar a dins del vehicle i va clavar cop de porta.

Greg es va acostar a la finestra i de fora estant va cridar:

—Parlem, si us plau!

—Quedi’s el canvi —va dir l’home de l’esmòquing i se’n va anar.

El taxi va arrencar, bo i deixant Greg amb la mirada clavada en aquella direcció.

Després va tornar a poc a poc cap a on l’esperava Woody, intrigat.

—No ho entenc —va esbufegar.

—Se la veia espantada —va fer Woody.

—De què? Mai no li he fet cap mal. Estava boig per ella.

—Doncs alguna cosa li devia fer por.

Greg va fer un gest brusc amb el cap, com per treure’s l’atordiment del damunt.

—Perdona —va dir—. En fi, no és problema teu. Dispensa’m, eh?

—Tranquil.

Greg li va assenyalar un bloc de pisos que hi havia a uns passos.

—Aquest és l’edifici de la Joanne —va dir—. Que te la passis bé. —I se’n va anar.

Mig desconcertat, Woody va entrar al vestíbul. Ben aviat li va marxar del cap la vida romàntica de Greg i va començar a pensar en la seva. Hi havia alguna possibilitat que ell agradés a Joanne? Potser en aquella festa no li faria cap petó, però sempre li podia demanar per sortir algun altre dia.

Era un bloc de pisos modest, sense porter ni conserge. A la llista del vestíbul va veure el cognom Rouzrokh juntament amb Stewart i Fisher, probablement dues altres noies. Es va ficar a l’ascensor i llavors es va adonar que no portava res: havia d’haver comprat dolços o flors. Se li va acudir de tornar enrere a buscar alguna cosa, però a la fi va decidir que això seria fer-ne un gra massa. Va tocar el timbre.

Li va obrir la porta una noia de poc més de vint anys.

—Hola, sóc… —va començar Woody.

—Passa —va dir ella sense esperar a sentir-li el nom—. La beguda és a la cuina, i el menjar, si és que en queda, a la taula de la saleta. —La noia va girar cua, pensant, de ben segur, que ja l’havia rebut prou bé.

Aquell pis petit estava atapeït de gent que bevia, fumava i cridava per poder-se sentir per sobre del soroll del fonògraf. Joanne li havia parlat d’«uns quants amics» i Woody s’havia imaginat vuit o deu joves al voltant d’una tauleta de centre parlant de la crisi a Europa. Va quedar decebut: aquella aglomeració li donaria poques oportunitats de demostrar a Joanne fins a quin punt s’havia fet gran.

La va buscar entre la gent. Era més alta que la majoria i l’hauria localitzada per damunt dels caps, però no hi era pas, allí. Es va obrir pas entre la munió de joves, buscant-la. Una noia de pits arrodonits i uns ulls de color castany molt bonics se’l va mirar mentre empenyia la gent per avançar, i li va dir:

—Hola, noi! Em dic Diana Taverner. I tu?

—Busco la Joanne —va respondre ell.

La noia va arronsar les espatlles.

—Doncs, sort! —I li va donar l’esquena.

Se’n va anar a la cuina. El soroll havia baixat una mica. Joanne no hi era; amb tot, va decidir aprofitar l’ocasió i prendre alguna cosa. Un noi d’uns trenta anys amb unes espatlles força amples agitava una coctelera. Portava un vestit de color torrat, camisa blau cel i corbata blau marí, de manera que no era cap cambrer, però feia d’amfitrió.

—El whisky és allí —va dir a un altre dels convidats—. Tu mateix. Jo preparo martinis, si algú en vol…

—Hi ha bourbon? —va preguntar Woody.

—Aquí mateix. —Li’n va passar una ampolla—. Em dic Bexforth Ross.

—I jo Woody Dewar. —Va trobar un got i es va servir un bourbon.

—El gel és en aquella galleda —va dir Bexforth—. D’on véns, Woody?

—Sóc becari al Senat. I tu?

—Treballo al Departament d’Estat. M’ocupo de la secció d’Itàlia. —Va començar a repartir martinis.

«Sens dubte, un personatge amb futur», va pensar Woody. Semblava tan segur de si mateix que resultava molest.

—Buscava la Joanne.

—Ha de ser per aquí. De què la coneixes?

Allí Woody va veure que podia demostrar una clara superioritat.

—Ui, som amics de tota la vida —va respondre, com aquell qui res—. Ens coneixem de petits, a Buffalo. I tu?

Bexforth va fer una bona tirada de martini i va deixar anar un sospir de satisfacció. Després es va mirar Woody, intrigat.

—Jo no fa tant que conec la Joanne —va dir—, però no sé què m’hi jugaria que la conec més bé que tu.

—Ah, sí?

—Tinc intenció de casar-m’hi.

Va ser com si li haguessin clavat una bufetada.

—Casar-t’hi?

—Sí. No ho trobes fantàstic?

Woody no va poder dissimular la consternació.

—I ja ho sap ella?

Bexforth es va posar a riure i va donar uns copets a Woody a l’espatlla amb aire condescendent.

—I tant que ho sap, i hi està totalment d’acord. Sóc l’home més afortunat del món.

Era evident que Bexforth s’havia adonat que a Woody li agradava Joanne, i això el va fer sentir com un beneit.

—Doncs per molts anys —va dir, desanimat.

—Gràcies. Me’n vaig a fer un volt. M’ha agradat conèixer-te, Woody.

—Molt de gust.

Bexforth se’n va anar.

Woody va deixar el got sense haver ni tastat el whisky.

«Merda!», va dir fluixet abans d’anar-se’n.





IV


El primer dia de setembre feia xafogor a Berlín. Carla von Ulrich es va despertar suada, incòmoda; durant la nit havia desfet tot el llit. Va mirar per la finestra de l’habitació i va veure els núvols grisos i baixos que planaven damunt la ciutat i en mantenien l’escalfor com si li fessin de tapadora.

Era un gran dia per a ella. En realitat, el que havia de determinar el curs de la seva vida.

Es va plantar davant del mirall. Tenia els colors de la seva mare, els cabells foscos i els ulls verds dels Fitzherbert. Era més guapa que Maud, que tenia una cara cantelluda, més sorprenent que bonica. Així i tot, hi havia una gran diferència entre totes dues. La mare atreia pràcticament tots els homes que coneixia. Carla, en canvi, era incapaç de coquetejar. Observava com ho feien les altres noies de la seva edat: com somreien, melindroses, com s’estiraven els jerseis per marcar els pits, com es tocaven els cabells i feien aquelles caigudes d’ulls, i tot això la feia sentir violenta. La mare era més subtil, i tant, de manera que els homes pràcticament ni s’adonaven que quedaven encisats, però bàsicament era el mateix joc.

De tota manera, aquell dia, Carla no es volia pas mostrar atractiva. Al contrari, l’havien de veure com una persona pràctica, assenyada i capaç. Es va posar un vestit senzill, de cotó grisenc, fins a mitja cama, les sandàlies del col·legi, planes i discretes, i es va fer dues trenes a l’estil noieta alemanya. El reflex del mirall li va mostrar l’estudiant ideal: conservadora, apagada, asexuada.

S’havia vestit i preparat abans que la resta de la família. Va trobar Ada, la minyona, a la cuina i la va ajudar a parar taula per a l’esmorzar.

El segon d’arribar va ser el seu germà, Erik, que tenia dinou anys, anava amb un bigotet negre, retallat, i estava a favor dels nazis, cosa que feia exasperar els habitants d’aquella casa. Estudiava a la Charité, la Facultat de Medicina de la Universitat de Berlín, com el seu millor amic i company nazi, Hermann Braun. Evidentment, els Von Ulrich no en podien pagar la matrícula, però Erik havia aconseguit una beca.

Carla també n’havia sol·licitat una, de beca, per estudiar a la mateixa institució. Aquell dia tenia l’entrevista. Si se’n sortia, estudiaria i obtindria el títol de metge. Si no…

No tenia ni idea de quina altra cosa podia fer.

L’arribada al poder dels nazis havia destrossat la vida dels seus pares. El seu pare ja no era diputat del Reichstag, ja que havia perdut l’escó quan s’havia il·legalitzat el Partit Socialdemòcrata, com la resta de partits, llevat dels nazis. Vist que no podia trobar una feina on es valoressin els seus coneixements com a polític i diplomàtic, es guanyava la vida com podia traduint articles de diaris alemanys per a l’ambaixada britànica, on encara tenia algun amic. En una altra època la seva mare havia estat una periodista d’esquerres de renom, però a hores d’ara ningú no li publicava cap article.

A Carla tot això li semblava frustrant. Estava profundament lligada a la seva família, en la qual incloïa Ada. L’entristia veure com s’havia enfonsat el seu pare, un home que quan ella era petita havia treballat de valent i havia tingut força poder en l’àmbit de la política i que ara estava totalment derrotat. I encara era pitjor el que li passava a la seva mare, que havia estat dirigent de les sufragistes a Anglaterra abans que esclatés la guerra i en aquells moments tot el que podia fer era esgarrapar quatre marcs fent classes de piano.

Això sí, tots dos deien que passarien pel que fos mentre els seus fills poguessin tenir una vida plena i feliç.

Carla sempre havia donat per fet que es dedicaria a convertir el món en un lloc millor, com havien fet els seus pares. Mai no havia sabut si seguiria el seu pare en la política o la seva mare en el periodisme, però ara s’adonava que no es podia plantejar ni una cosa ni l’altra.

Què podia fer amb un govern que valorava la crueltat i la brutalitat per damunt de tot? El seu germà li n’havia donat la pista. Els metges convertien el món en un lloc millor independentment del govern que manés. Per això s’havia marcat la fita d’anar a la Facultat de Medicina. Havia estudiat més que cap altra noia de la seva classe i havia aprovat tots els exàmens amb notes excel·lents, sobretot els de ciències. Tenia millors qualificacions que el seu germà per guanyar una beca.

—Aquest any no hi ha cap noia a la meva classe —va dir Erik. Estava de mal humor. A Carla li va semblar que no li agradava que seguís els seus passos. Malgrat la política repugnant que admirava, els seus pares estaven orgullosos del que havia aconseguit. Potser tenia por que l’eclipsessin.

—Totes les notes que he tret són més altes que les teves: biologia, química, matemàtiques… —va dir Carla.

—Molt bé, molt bé.

—I les noies també poden accedir a les beques, en principi… Ho he consultat.

Enmig d’aquell diàleg va comparèixer la mare, amb una bata de seda adomassada beix i el cordó amb dues voltes que li cenyia aquella cintura tan estreta.

—Han de seguir les normes —va dir—. Al cap i a la fi, som a Alemanya. —Maud deia que estava enamorada del seu país d’adopció, i potser era cert, però d’ençà de l’arribada dels nazis al poder, li havia agafat la dèria de fer constantment comentaris irònics.

Carla sucava el pa al cafè amb llet.

—Com s’ho agafaria, mare, que Anglaterra ataqués Alemanya?

—Em faria sentir molt desgraciada, com em va passar l’última vegada —va respondre—. Em vaig casar amb el vostre pare i durant la Gran Guerra em vaig passar més de quatre anys amb la por al cos pensant que el podien matar.

—Però de quin bàndol estaria? —li va preguntar Erik en to desafiador.

—Sóc alemanya —va respondre—. I casada, per bé o per mal. Val a dir que mai no havíem previst una cosa tan perversa i opressora com aquest règim nazi. Ningú no ho havia sospitat. —Erik va deixar anar un esbufec de protesta, però ella no en va fer cas—. Però, bé, una promesa és una promesa, i a més, estimo el vostre pare.

—Encara no hem entrat en guerra —va dir Carla.

—No ben bé —va respondre Maud—. Si els polonesos tenen seny, cediran i donaran a Hitler el que demana.

—Ho haurien de fer —va intervenir Erik—. Ara Alemanya és forta. Podem agafar el que vulguem, els agradi o no.

La seva mare va posar els ulls en blanc.

—Déu nos en guard.

Es va sentir el clàxon d’un cotxe a fora. Carla va somriure. Al cap d’un minut la seva amiga Frieda Franck entrava a la cuina. Havia d’acompanyar Carla a l’entrevista per fer-li costat. Ella també s’havia vestit de manera seriosa, de col·legiala, tot i que, a diferència de Carla, tenia un armari ple de roba elegant.

Frieda s’hi va presentar amb el seu germà gran, Werner Franck, un noi que Carla trobava meravellós. Comparat amb tants altres nois atractius que coneixia, trobava que Werner era amable, atent i divertit. En una altra època havia estat molt d’esquerres, però semblava que en aquells moments s’havia esbravat una mica i no es fixava en la política. Tenia tota una col·lecció d’amigues boniques i distingides. Si Carla hagués sabut com posar-s’hi, hauria flirtejat amb ell.

—Et convidaria a un cafè, Werner, però aquí prenem succedani i sé que a casa teva n’hi ha d’autèntic —li va dir la Maud.

—Vol que en pispi una mica de la cuina de casa, frau Von Ulrich? —va respondre ell—. Trobo que se’l mereix.

Maud es va enrojolar lleugerament i Carla es va adonar, amb un punt de malestar, que, a quaranta-vuit anys, la seva mare era sensible als encants de Werner.

El noi va mirar el rellotge d’or que duia al canell.

—Me n’he d’anar —va dir—. Aquests dies, al Ministeri de l’Aire hi ha una activitat frenètica.

—Gràcies per haver-me acompanyat —li va dir Frieda.

—Un moment…, si has vingut amb el cotxe d’en Werner, on tens la bici? —va preguntar Carla a Frieda.

—A fora. L’hem lligat darrere el cotxe.

Totes dues eren membres del Club Ciclista Mercury i anaven a tot arreu amb bici.

—Que et vagi molt bé l’entrevista, Carla. Adéu-siau a tots —es va acomiadar Werner.

Carla es va acabar el pa. Quan estava a punt de sortir, va baixar el seu pare. No s’havia afaitat ni duia corbata. Quan Carla era petita era un home grassonet, però ara estava molt prim. Va fer un petó molt afectuós a Carla.

—No hem sentit les notícies! —va fer notar la mare, que va engegar la ràdio que tenien al prestatge.

Mentre l’aparell s’escalfava, Carla i Frieda van sortir, de manera que no van sentir la informació.

L’Hospital Universitari era a Mitte, la zona central de Berlín, on vivien els Von Ulrich, així que Carla i Frieda van fer un recorregut curt. Carla cada cop estava més nerviosa. Els fums dels tubs d’escapament la marejaven i pensava que tant de bo no hagués esmorzat. Van arribar a l’hospital, un edifici nou construït als anys vint, i se’n van anar de dret al despatx del professor Bayer, que s’encarregava de recomanar estudiants per a les beques. Una secretària altiva els va dir que havien arribat massa d’hora i s’havien d’esperar.

Carla rumiava que s’havia d’haver posat barret i guants, que li haurien donat un aire de persona més gran i amb més autoritat, de persona amb qui els malalts confiarien. La secretària potser hauria estat més amable amb una noia amb barret.

L’espera va ser llarga, però Carla encara s’hi hauria estat més, de manera que quan va entrar la secretària per dir-li que el professor la podia rebre va tenir un sobresalt.

—Sort! —va murmurar Frieda.

Carla va entrar.

Bayer era un home prim, de més de quaranta anys, amb un bigotet grisenc. Estava assegut en un escriptori i portava una jaqueta de fil de color cru damunt d’una armilla beix. Tenia a la paret una fotografia seva encaixant amb Hitler.

—Què és un número imaginari? —li va etzibar, sense ni tan sols saludar-la.

Aquella brusquedat va desconcertar Carla, però va pensar que si més no li feia una pregunta fàcil.

—L’arrel quadrada d’un número real negatiu, per exemple, l’arrel quadrada de menys u —va dir amb veu tremolosa—. No se li pot assignar un valor numèric real, però es pot fer servir en càlcul.

L’home va quedar un xic sorprès. Potser havia pensat que la deixaria sense saber què dir.

—Correcte —va fer després d’un moment de dubte.

La noia va donar un cop d’ull al despatx. No hi havia seient per a ella. Hauria de fer tota l’entrevista dreta?

Li va fer unes quantes preguntes més de química i biologia, i ella les va respondre amb facilitat. Ja no estava tan nerviosa.

—Es mareja quan veu sang? —va preguntar l’home tot d’una.

—No, senyor.

—Ahà! —va respondre ell, triomfal—. I com ho sap?

—Vaig ajudar a néixer una criatura quan tenia onze anys —va respondre Carla—. Estava força ensangonada.

—Havia d’haver avisat un metge!

—Ja ho vaig fer —va dir ella, indignada—. Però les criatures no esperen els metges.

—Mmm… —Bayer es va aixecar—. No es mogui d’aquí. —Va sortir del despatx.

Carla el va esperar. La sotmetia a una prova dura, però fins llavors creia que ho havia fet bé. Afortunadament, estava acostumada a discutir amb homes i dones de totes les edats: a casa dels Von Ulrich, els debats aferrissats eren el plat del dia, i ella n’havia mantingut amb els seus pares i el seu germà ja des de ben petita.

Bayer va ser fora uns minuts. Què devia fer? Anar a buscar un col·lega perquè conegués aquella aspirant tan extraordinària? Li va semblar que això era esperar massa.

Va estar temptada d’agafar un llibre del prestatge i posar-se a llegir, però va tenir por de molestar Bayer; per tant, es va quedar immòbil sense fer res.

Bayer va tornar al cap de deu minuts amb un paquet de cigarrets. Podia ser que l’hagués tingut allí dreta tota aquella estona per anar a l’estanc? O era que li posava una altra prova? Això la va començar a fer enfadar.

Bayer es va agafar tot el temps del món per encendre un cigarret, com si li calgués posar en ordre les idees. Va aspirar, va deixar anar el fum i va dir:

—Vostè, com a dona, com abordaria el cas d’un home amb una infecció al penis?

Això la va violentar, i va notar que els colors li pujaven a la cara. Mai no havia parlat del penis amb un home. De tota manera, sabia que, si volia ser metge, havia de ser forta i encarar aquests temes.

—De la mateixa manera que vostè, com a home, abordaria el cas d’una infecció vaginal —va respondre. L’altre hi va posar un aire horroritzat i ella va témer que la seva resposta fos insolent. Es va afanyar a continuar—: Examinaria atentament la zona infectada, intentaria establir la naturalesa de la infecció i probablement la tractaria amb sulfamida, encara que he d’admetre que és un tema que no vam tocar al curs de biologia.

—Ha vist mai un home despullat? —va dir ell, escèptic.

—Sí.

Bayer es va fer l’ofès.

—Si és soltera!

—Quan el meu avi estava moribund no es podia moure del llit i tenia incontinència. Jo ajudava la meva mare a rentar-lo: tota sola no ho podia fer, perquè pesava molt. —Va provar de somriure—. Això, les dones ho fem sempre, professor, tant pels molt joves com pels molt vells, pels malalts i els desvalguts. Hi estem acostumades. Només els homes troben que aquestes tasques resulten violentes.

Cada vegada se’l veia més enutjat malgrat que ella respongués tan bé. Què passava? Era com si esperés intimidar-la amb la seva actitud i fer-li donar respostes estúpides.

L’home va deixar amb cura el cigarret al cendrer que tenia a l’escriptori.

—Em sap greu, però no és apta per a aquesta beca —va deixar anar.

Carla va quedar estupefacta. Com havia pogut fallar? Si havia respost totes les preguntes!

—Per què? —va preguntar—. Tinc unes qualificacions irreprotxables.

—És poc femenina. Parla com aquell qui res de la vagina i del penis.

—És vostè qui ha començat! Jo m’he limitat a respondre les seves preguntes.

—Es veu que ha pujat en un ambient ordinari, on ha vist despullats els familiars masculins.

—Vostè pensa que són els homes els qui han de canviar els bolquers de la gent gran? M’agradaria veure com ho fa!

—I el pitjor de tot és que és irrespectuosa i insolent.

—M’ha fet unes preguntes provocadores. Si les hagués respost amb timidesa hauria dit que no sóc prou forta per fer de metge…, oi que sí?

Bayer va quedar perplex un moment, i ella va veure que això era exactament el que hauria fet.

—M’ha fet perdre el temps —va dir Carla, va fer mitja volta i se’n va anar cap a la porta.

—Casi’s —li va etzibar ell—. Faci fills per al Führer. És la seva funció a la vida. Compleixi amb la seva obligació!

Ella va sortir del despatx i va tancar la porta de cop.

Frieda va alçar la vista, alarmada.

—Què ha passat?

Carla va tirar endavant cap a la sortida sense respondre. Va veure de reüll que la secretària tenia un aire satisfet, segur que estava al corrent del que havia passat.

—Ja pot esborrar aquest somriure afectat del rostre, garsa infecta —li va dir Carla. I se’n va anar amb la satisfacció de veure l’expressió d’escàndol i d’horror d’aquella dona.

Un cop a fora, va dir a Frieda:

—No tenia cap intenció de recomanar-me per a la beca perquè sóc una dona. Les notes que he tret no tenen cap importància. He treballat tant per a res. —I es va posar a plorar.

Frieda la va abraçar.

Al cap d’un minut ja se sentia més bé.

—Doncs no tinc cap intenció de criar fills per al maleït Führer —va murmurar.

—Què?

—Anem a casa. Ja t’ho explicaré quan hi arribem. —Van agafar les bicis.

Hi havia una atmosfera estranya als carrers, però Carla estava massa capficada amb els seus maldecaps per preguntar-se què passava. La gent s’aplegava als voltants dels altaveus que de vegades emetien els discursos de Hitler des de la Kroll Opera, l’edifici que s’utilitzava en lloc del Reichstag, que s’havia cremat. Probablement estava a punt de parlar.

Quan van tornar a casa dels Von Ulrich encara van trobar el pare i la mare a la cuina; ell, assegut a tocar de la ràdio, arrugant el front, concentrat.

—M’han rebutjat —va dir Carla—. Tant és el que diguin les seves normes, no volen donar una beca a una noia.

—Ai, Carla, si que em sap greu —va dir la mare.

—Què diuen a la ràdio?

—No ho has sentit? —va respondre Maud—. Aquest matí hem envaït Polònia. Estem en guerra.





V


A Londres s’havia acabat la vida social, però la majoria de la gent continuava a la ciutat a causa de la crisi. El Parlament, normalment de vacances en aquella època de l’any, s’havia convocat per circumstàncies especials. Però no hi havia festes, ni recepcions reials, ni balls. Daisy pensava que era com ser en un lloc de vacances a la costa el febrer. Era dissabte i es preparava per anar a sopar a casa del seu sogre, el comte Fitzherbert. No es podia imaginar una cosa més avorrida que aquella.

Era davant del tocador amb un vestit de nit de seda d’un verd molt pàl·lid amb l’escot en punxa i la faldilla prisada, que completava amb unes flors també de seda als cabells, i una fortuna en diamants al coll.

Boy, el seu marit, també s’estava arreglant al seu vestidor. A Daisy li agradava que fos allí. Es passava moltes nits a fora. Tot i que vivien a la mateixa casa a Mayfair, de vegades passaven dies sencers sense veure’s. Però aquell vespre era a casa.

Daisy tenia una carta a la mà de la seva mare, de Buffalo. Olga havia intuït que Daisy no n’estava gaire satisfeta, del seu matrimoni. N’havia vist algun indici a les cartes que enviava. La seva mare tenia molta intuïció. «L’única cosa que vull és que siguis feliç», li escrivia. «Escolta’m, doncs, si et dic que no abandonis tan de pressa. Algun dia arribaràs a ser la comtessa Fitzherbert, i el teu fill, suposant que en tinguis, serà el comte. Et podries penedir d’enviar-ho tot a rodar simplement perquè el teu marit no et para prou atenció».

Potser tenia raó. Feia gairebé tres anys que la gent s’adreçava a ella dient-li «senyora», i tot i així, cada cop que ho sentia notava una esgarrifança de gust, com l’exhalació del fum del cigarret.

Boy, en canvi, semblava que considerava que el matrimoni no havia de canviar en res la seva vida. Es passava les vetllades amb els seus amics, viatjava per tot el país per seguir les curses de cavalls i en ben poques ocasions li explicava quins plans tenia. Daisy trobava violent anar a una festa i tenir la sorpresa de trobar-hi el seu marit. Però si volia saber on anava ell, ho havia de preguntar al seu ajuda de cambra, i trobava que això era força degradant.

Es faria gran algun dia i es començaria a comportar com ho havia de fer un marit o seria sempre així?

Boy va treure el cap per la porta de l’habitació d’ella:

—Au va, Daisy, que fem tard.

La noia va posar la carta de la seva mare en un calaix, el va tancar amb clau i va sortir. El seu marit l’esperava al vestíbul, vestit amb esmòquing. A la fi, Fitz havia cedit davant la moda i havia permès que es duguessin jaquetes d’etiqueta curtes, informals, per als sopars familiars a casa.

Podien haver anat fins a casa de Fitz a peu, però, com que plovia, Boy es va fer portar el cotxe, un Bentley Airline Saloon de color crema amb pneumàtics de banda blanca. Tenia la mateixa afició que el seu pare pels cotxes bonics.

Es va posar al volant. Daisy esperava que la deixés conduir a la tornada. Li agradava portar el cotxe i, a més, després de sopar no se sentia tan segura amb ell, sobretot si les calçades estaven mullades.

Londres es preparava per a la guerra. Per la ciutat planaven els globus de defensa a una altura de sis-cents metres per obstaculitzar els bombarders. En cas que fallessin, s’havien apilat sacs de sorra a l’exterior dels edificis importants. També havien pintat de blanc les vorades alternes a fi que els conductors hi veiessin durant les apagades, que havien començat la vigília. Havien pintat ratlles blanques als arbres grans, a les estàtues dels carrers i en altres obstacles que podien provocar accidents.

La princesa Bea va rebre Boy i Daisy. Ja tenia més de cinquanta anys i s’havia engreixat força, però continuava vestint com una noia. Aquell vespre portava un vestit rosa amb granadura i lluentons incrustats. Mai no havia parlat de la història que havia explicat el pare de Daisy el dia del casament, però havia deixat d’insinuar que la noia era d’una classe inferior; al contrari, sempre s’hi adreçava amb cortesia, i sovint fins i tot amb tendresa. La noia es mostrava amistosa amb cautela i la tractava com si fos una tieta una mica excèntrica.

Al sopar també hi havia Andy, el germà petit de Boy. Ell i May tenien dues criatures, i a Daisy, que se la mirava amb interès, li va semblar que potser esperava la tercera.

Boy volia un fill, no cal dir-ho, que heretés el títol i la fortuna dels Fitzherbert, però fins llavors Daisy encara no s’havia quedat embarassada. Aquest era un punt delicat, que la patent fecunditat d’Andy i May empitjorava. Daisy hauria tingut més possibilitats si el seu marit s’hagués passat més nits a casa.

Va estar molt contenta de veure-hi la seva amiga Eva Murray, encara que hi hagués anat sense el marit, Jimmy Murray, que era capità i no havia pogut deixar la seva unitat, ja que gairebé tots els soldats estaven aquarterats amb els seus oficials. Eva era de la família perquè Jimmy era germà de May. Vet aquí que Boy havia hagut de superar els prejudicis que tenia contra els jueus i mostrar-se amable amb la seva cunyada.

Eva continuava tan enamorada de Jimmy com tres anys enrere, quan s’hi havia casat. Ells també havien tingut dues criatures en tres anys. Aquell vespre, però, Eva semblava preocupada i Daisy ja s’imaginava per què.

—Com estan els teus pares? —li va preguntar.

—No poden sortir d’Alemanya —va respondre Eva, abatuda—. El govern no els concedeix visats de sortida.

—Fitz, no hi pot fer res?

—Ja ho ha intentat.

—Què han fet per merèixer això?

—No té res a veure amb ells, en particular. Hi ha milers de jueus alemanys en la mateixa situació. Només molt pocs aconsegueixen visats.

—Em sap molt de greu. —Era cert. Li’n sabia molt, de greu. Es va estremir, avergonyida, en recordar que al principi, ella i Boy havien donat suport als feixistes. Els dubtes havien anat en augment ràpidament a mesura que la brutalitat del feixisme al país i a l’estranger s’havia fer més palesa i a la fi va descansar quan Fitz va dir que l’avergonyia i els havia demanat que abandonessin el partit de Mosley. En aquell moment Daisy veia que havia estat una estúpida acabada per haver-s’hi apuntat.

Boy no se’n penedia pas tant. Encara pensava que la classe alta dels europeus blancs constituïa una espècie superior, elegida per Déu per governar la Terra. Però ja no creia que fos una filosofia política pràctica. Si bé de vegades s’enfurismava amb la democràcia britànica, tampoc no en defensava l’abolició.

Es van asseure a sopar d’hora.

—Neville farà una declaració a la Cambra dels Comuns a dos quarts de vuit —va dir Fitz. Neville Chamberlain era el primer ministre—. L’aniré a veure, a la tribuna dels lords. Potser me n’hauré d’anar abans de les postres.

—Què opina que passarà, pare? —va preguntar Andy.

—Doncs, no ho sé —va respondre Fitz amb un deix de desesperació—. Evidentment, tots voldríem evitar una guerra, però és important no donar una imatge d’indecisió.

Daisy va quedar sorpresa: Fitz creia en la lleialtat i en ben poques ocasions criticava els seus col·legues del govern, ni tan sols d’una manera tan indirecta com aquell dia.

—Si hi ha guerra, jo me n’aniré a viure a Ty Gwyn —va dir la princesa Bea.

Fitz va fer que no amb el cap.

—Si hi ha guerra, el govern demanarà als qui tenen grans propietats al camp que les posin a disposició dels militars mentre duri el conflicte. Jo, com a membre del govern, he de donar exemple. Deixaré Ty Gwyn als Rifles Gal·lesos perquè la facin servir com a centre de formació, o potser com a hospital.

Bea es va indignar.

—És la meva casa de camp!

—Potser podríem reservar una petita part de les instal·lacions per a ús privat.

—Jo no haig de viure en una petita part de les instal·lacions, jo sóc una princesa!

—Pot resultar prou acollidor. Podríem fer servir el rebost del majordom de cuina, la sala d’esmorzar de menjador i tres o quatre dels dormitoris més petits.

—Acollidor! —Bea feia cara de fàstic, com si li acabessin de posar al davant una cosa d’allò més desagradable, però no va dir res més.

—Podria ser que en Boy i jo haguéssim d’incorporar-nos als Rifles de Gal·les —va dir Andy.

May va fer un soroll gutural semblant a un sanglot.

—Jo m’incorporaré a les Forces Aèries —va dir Boy.

Fitz va quedar sorprès.

—No ho pots pas fer. El vescomte d’Aberowen sempre ha anat amb els Rifles de Gal·les.

—No tenen avions. La pròxima guerra serà aèria. La RAF buscarà desesperadament pilots. I jo fa anys que volo.

Fitz estava a punt de discutir-l’hi, però va entrar el majordom.

—Té el cotxe a punt, senyor comte —va dir.

Fitz va fer un cop d’ull el rellotge del relleix.

—Caram! Me n’he d’anar. Gràcies, Grout. —Va mirar Boy—. No prenguis cap decisió definitiva fins que no n’hàgim tornat a parlar. Això no està bé.

—D’acord, pare.

Fitz va mirar Bea.

—Dispensa, estimada meva, que me n’hagi d’anar a mig sopar.

—No pateixis —va respondre ella.

Fitz es va aixecar de la taula i va anar cap a la porta. Daisy va veure com coixejava: el lúgubre record que li havia deixat l’última guerra.

La resta del sopar va ser trist. Tothom es preguntava si el primer ministre declararia la guerra.

Quan les dames s’aixecaven per retirar-se, May va demanar a Andy que l’agafés de bracet. Ell es va disculpar amb els dos homes que quedaven a la sala.

—La meva esposa està en un estat delicat —va dir. Era l’eufemisme habitual per parlar d’embaràs.

—Tant de bo la meva quedés delicada amb tanta rapidesa —va saltar Boy.

Era una broma de mal gust i Daisy va notar l’escalfor a la cara. Primer es va contenir, però després va pensar que no tenia cap obligació de callar.

—Saps què diuen els futbolistes, Boy? —va dir ben fort—. Que per marcar, s’ha de xutar.

Qui es va envermellir llavors va ser Boy.

—Com goses! —va exclamar, enfurismat.

—Tu t’ho has buscat, germanet —va fer Andy, rient.

—Prou, l’un i l’altre —va intervenir Bea—. Donava per fet que els meus fills sabien esperar que haguessin sortit les dames per iniciar aquestes converses de tan mal gust. —I se’n va anar d’una revolada.

La va seguir Daisy, qui es va acomiadar de les altres dones al replà i va tirar escales amunt, encara enutjada, amb ganes d’estar sola. Com podia haver dit Boy una cosa així? Realment es pensava que si no s’havia quedat embarassada era culpa seva? També podia ser culpa d’ell! I potser ho sabia i intentava carregar-li a ella la culpa perquè tenia por que la gent es pensés que ell era estèril. Aquesta podia ser la veritat, però no l’excusa per ofendre-la en públic.

Se’n va anar a la seva antiga habitació. Després de casats, hi havien viscut tots dos tres mesos mentre feien reformes a casa seva. Havien fet servir el que havia estat el dormitori de Boy i el del costat, si bé en aquella època dormien junts cada nit.

Hi va entrar i va encendre el llum. La va sorprendre veure que semblava que Boy no hagués recollit totes les seves coses. Va veure una navalla d’afaitar al rentamans i un exemplar de la revista Flight a la tauleta de nit. En va obrir un dels calaixos i hi va trobar un pot de Leonard’s, una medecina per al fetge que ell es prenia cada matí abans d’esmorzar. Que potser dormia allí quan portava una borratxera tan estrepitosa que no li permetia encarar-se amb ella?

L’últim calaix estava tancat, però Daisy sabia que la clau estava guardada en un pot del relleix de la xemeneia. No tenia manies a l’hora de fer el tafaner: era de l’opinió que un marit no havia de tenir secrets per a la seva esposa. Va obrir el calaix.

El primer que hi va trobar va ser un llibre de fotografies de dones nues. A les pintures i fotos artístiques, en general, les dones posaven de manera que mig dissimulaven les parts íntimes, però aquelles noies feien justament el contrari: les cames eixarrancades, les anques obertes, fins i tot els llavis de la vagina separats per mostrar-ne l’interior. Si algú l’hagués pescat amb això, Daisy hauria fet veure que estava horroritzada, però en realitat el que sentia era fascinació. Es va mirar el llibre de cap a cap amb gran interès, comparant-se amb aquelles dones: la mida i la forma dels pits, la quantitat de pèl, els òrgans sexuals. Quina meravellosa varietat que hi havia en els cossos femenins!

Hi va veure noies que s’estimulaven, o simulaven que ho feien, d’altres fotografiades en parelles, fent-ho l’una a l’altra. En realitat no la va sorprendre que als homes els agradessin aquelles coses.

Se sentia com aquell qui mira pel forat del pany. Li va recordar l’època en què havia anat a l’habitació d’ell a Ty Gwyn abans que es casessin. Llavors estava delerosa de saber més coses de Boy, de conèixer més íntimament l’home que estimava, de trobar la manera de fer-lo seu. Però què feia ara? Espiar un marit que ja no l’estimava intentant comprendre on havia fallat.

Sota el llibre hi havia un paquet de paper marró, i a dins uns quants sobrets quadrats, blancs, amb lletres vermelles al davant. Hi va llegir:


Prentif Marca Registrada

SERVISPAK

ADVERTIMENT

No deixeu l’embolcall

o el seu contingut en un lloc públic,

ja que pot ferir la sensibilitat

d’algunes persones

Fabricat al Regne Unit

Goma de làtex

Resisteix tota mena de climes



No entenia res. Enlloc no deia què hi havia exactament dintre de l’embolcall. Així doncs, el va obrir.

A dins hi va trobar un estri de goma. El va desplegar. Tenia forma de tub, tancat en un extrem. Va trigar uns segons a veure de què es tractava.

No n’havia vist mai cap, però n’havia sentit a parlar. Els americans en deien «troià», els britànics, «johnny». El terme correcte era condó i servia per no quedar-se embarassada.

«Com era que el seu marit en tenia un paquet?» va pensar. Només hi podia haver una resposta. Els volia fer servir amb una altra dona.

Li van venir ganes de plorar. Li havia donat tot el que ell volia. Mai no li havia dit que estava massa cansada per fer l’amor —encara que ho estigués—, ni li havia negat res del que ell li havia suggerit al llit. Fins i tot s’hi hauria posat com les dones del llibre de fotografies si l’hi hagués demanat.

Què havia fet malament?

Va decidir preguntar-l’hi.

La tristesa es va convertir en ràbia. Es va aixecar. Se n’aniria al menjador amb aquells paquets i els hi plantaria al davant. Per què havia de protegir-lo?

En aquell moment va entrar ell.

—Era al vestíbul i he vist el llum encès —va dir—. Què hi fas, aquí? —Va veure els calaixos oberts de la tauleta de nit i va afegir—: Com goses espiar-me?

—Sospitava que m’eres infidel —va respondre ella. Va agafar el condó—. I no anava errada.

—Maleïda gata maula.

—Maleït adúlter.

Ell va alçar la mà.

—T’hauria d’apallissar com un marit victorià.

Daisy va agafar un pesant canelobre del relleix.

—Prova-ho i et clavaré una bona patacada com una esposa del segle XX.

—Això és ridícul. —Boy es va deixar caure en un seient a tocar de la porta, amb aire derrotat.

El malestar que se li feia palès al rostre va atenuar la ràbia de Daisy i es va convertir en tristesa. La noia es va asseure al llit, però encara no havia perdut la curiositat.

—Qui és ella?

Boy va moure el cap.

—Tant se val.

—Ho vull saber!

Ell va canviar de posició al seient, incòmode.

—Vols dir que té cap importància?

—I tant que en té. —Sabia que a la llarga l’hi arrencaria.

Boy no la volia mirar a la cara.

—Ningú que coneguis, ni que coneixeràs mai.

—Una prostituta?

Aquella pregunta el va molestar.

—No!

Daisy el va continuar assetjant:

—Li pagues?

—No. Sí. —Estava prou avergonyit per desitjar negar-ho—. Bé, és una assignació. No és el mateix.

—Com és que li pagues si no és una prostituta?

—Així no han d’anar amb cap altre.

—No han? Tens unes quantes amants?

—No! Només dues. Viuen a Aldgate. Mare i filla.

—Què? No ho deus pas dir de debò, això.

—Resulta que un dia la Joanie tenia…, els francesos en diuen: Elle avait les fleurs.

—Les americanes en diuen «la maledicció».

—I la Pearl es va oferir per…

—Per substituir-la? És la història més sòrdida que hagi sentit mai! O sigui que te’n vas al llit amb totes dues?

—Sí.

Va pensar en el llibre de fotografies i li va passar pel cap una possibilitat escandalosa. Ho havia de preguntar.

—Suposo que alhora no…

—De vegades.

—Quina cosa més fastigosa.

—No t’has pas de preocupar per les malalties. —Amb un gest va assenyalar el condó que ella tenia a la mà—. Aquestes coses eviten les infeccions.

—La teva consideració em té el cor robat.

—Escolta’m, això ho fan la majoria dels homes. Si més no, la majoria dels de la nostra classe.

—No, no és veritat —va dir ella, però va pensar en el seu pare, que tenia esposa i amant de tota la vida i encara li calia tenir un afer amb la Gladys Angelus.

—El meu pare tampoc no és un marit fidel —va respondre ell—. Té fills bastards pertot arreu.

—No m’ho crec. Em fa l’efecte que estima la teva mare.

—Sé del cert que té un bastard.

—On?

—No ho sé.

—Llavors no ho saps del cert.

—Un dia vaig sentir en Bing Westhampton que en deia alguna cosa. Ja saps com és en Bing.

—I tant —va respondre Daisy. Li va semblar el moment oportú per dir-li la veritat, de manera que va afegir—: Em toca el cul sempre que pot.

—Quin porcàs! En fi, tots havíem begut força i en Bing va dir: «La majoria té un o dos bastards amagats en una banda o una altra, oi?». I el pare va respondre: «Jo gairebé posaria la mà al foc que només en tinc un». Després va semblar que prenia consciència del que havia dit, es va escurar la gola, va posar aire de tarambana i va canviar de tema.

—Doncs a mi m’és ben igual quants bastards pugui tenir el teu pare, sóc una noia americana moderna i no estic disposada a viure amb un marit infidel.

—I què hi pots fer?

—Deixar-te. —Va fer una expressió desafiadora, però se sentia malament, com si ell li acabés de clavar una punyalada.

—I tornar-te’n cap a Buffalo amb la cua entre les cames?

—Potser sí. O fer alguna altra cosa. Tinc diners per parar un tren. —Els advocats del seu pare havien establert les coses de manera que Boy no pogués ficar la mà a la fortuna dels Viàlov-Peixkov un cop casats—. Me’n puc anar a Califòrnia. Treballar en alguna de les pel·lícules del meu pare. Convertir-me en una actriu. Segur que ho podria fer. —Tot això era un bluf, és clar. El que tenia eren ganes de posar-se a plorar.

—Doncs, deixa’m —va dir ell—. Vés-te’n a fer punyetes, m’és ben igual.

Daisy es preguntava si això era cert. Mirant-li la cara, va pensar que no.

Van sentir un cotxe. Daisy va obrir un dit les cortines corregudes seguint la norma de l’apagada i va veure a fora el Rolls-Royce de color negre i crema de Fitz, amb el dispositiu per atenuar la llum dels fars.

—Ja ha tornat el teu pare —va dir—. Vejam si ja estem en guerra.

—Val més que baixem.

—Vinc amb tu.

Boy va sortir i Daisy es va mirar al mirall. Va quedar sorpresa de veure que no tenia un aspecte diferent de quan havia entrat a l’habitació feia mig hora. Se li havia capgirat la vida, però no se li’n veia ni el més petit rastre a la cara. Se sentia terriblement desgraciada, tenia ganes de plorar, però va contenir l’impuls. Es va armar de valor i va baixar.

Fitz era al menjador; li havien quedat gotes de pluja a les espatlles de la jaqueta. Grout, el majordom, havia preparat formatge i fruita, ja que Fitz havia marxat sense prendre les postres. La família es va asseure al voltant de la taula mentre Grout servia una copa de bordeus a Fitz. Va fer-ne un glop.

—Ha estat espantós —va dir Fitz finalment.

—Què dimonis ha passat? —va preguntar Andy.

Fitz es va menjar un bocí de cheddar abans de respondre:

—Neville ha parlat quatre minuts. La pitjor actuació d’un primer ministre que he vist mai. Tot han estat murmuracions i evasives, i dir que podria ser que Alemanya es retirés de Polònia, cosa que ningú no creu. No n’ha dit res, de la guerra, ni tan sols ha parlat d’un ultimàtum.

—Però, per què? —va preguntar Andy.

—En privat, Neville diu que espera que els francesos deixin de vacil·lar i declarin la guerra juntament amb nosaltres. Però n’hi ha molts que sospiten que és una excusa de covards.

Fitz va fer una altra tirada de vi.

—Després ha parlat Arthur Greenwood. —Era el líder del Partit Laborista—. Quan s’ha aixecat, Leo Amery, parlamentari conservador, tot s’ha de dir, ha exclamat: «Parla en nom d’Anglaterra, Arthur!». Pensar que un maleït socialista hagi de parlar per Anglaterra quan el primer ministre conservador no ho ha fet! Neville feia cara de no tenir-les totes.

Grout va tornar a omplir la copa de Fitz.

—Greenwood estava calmat; de tota manera ha dit: «No sé si estem preparats per vacil·lar gaire temps», i els parlamentaris d’un costat i l’altre de la cambra ho han aprovat a crits. Em sembla que Neville hauria volgut que se l’empassés la terra. —Fitz va agafar un préssec i el va anar tallant amb forquilla i ganivet.

—I com ha quedat la cosa? —va demanar Andy.

—No s’ha resolt res! Neville se n’ha tornat al deu de Downing Street, però bona part del gabinet està refugiat al despatx de Simon de la Cambra dels Comuns. —Sir John Simon era ministre d’Hisenda—. Diuen que no en sortiran fins que Neville no enviï un ultimàtum als alemanys. Mentrestant, el Comitè Executiu Nacional dels laboristes està reunit i els diputats descontents són al pis de Winston.

Daisy sempre havia dit que no li agradava la política, però d’ençà que havia entrat a formar part de la família de Fitz i ho veia tot des de dins, s’hi havia interessat, i el drama d’aquell moment li semblava fascinant i temible.

—Doncs bé hi ha de fer alguna cosa, el primer ministre! —va dir.

—I tant —va respondre Fitz—. Abans que es torni a reunir el Parlament, demà al migdia, crec que Neville ha de declarar la guerra o dimitir.

Va sonar el telèfon al vestíbul i Grout va anar a respondre-hi. Va tornar al cap d’un minut.

—Era del Ministeri d’Afers Estrangers, senyor comte —va dir—. El cavaller que ha trucat no s’ha volgut esperar que vostè s’hi posés, però ha insistit a deixar un missatge. —El vell majordom semblava desconcertat, com si li haguessin parlat bruscament—. El primer ministre ha convocat una reunió immediata del gabinet.

—Moviment! —va fer Fitz—. Va bé.

—El secretari d’Afers Estrangers voldria que vostè hi assistís, si ho considera oportú —va continuar Grout.

Fitz no formava part del gabinet, però de vegades es demanava als sotssecretaris que assistissin a les reunions del seu camp; aleshores es col·locaven en un costat de la sala en comptes de a la sala central, de manera que poguessin respondre preguntes espinoses.

Bea va mirar el rellotge.

—Ja són quasi les onze. Suposo que te n’has d’anar.

—Sí, me n’he d’anar. La frase «si ho considera oportú» és una cortesia que no compta per a res. —Es va eixugar els llavis amb un tovalló d’un blanc impecable i es va aixecar per anar-se’n coixejant.

—Faci més cafè, Grout, i serveixi’l a la sala d’estar —va dir la princesa Bea—. Avui ens n’anirem a dormir tard.

—De seguida, altesa.

Se’n van anar tots a la sala d’estar, parlant animadament. Eva estava a favor de la guerra: volia veure destruït el règim nazi. És clar que patiria per Jimmy, però s’havia casat amb un soldat i sempre havia estat conscient que la seva vida correria perill a la batalla. Bea també estava d’acord amb la guerra, ara que els alemanys s’havien aliat als bolxevics que tant odiava. May tenia por que matessin Andy, i no podia parar de plorar. Boy no veia per què dues grans nacions com Anglaterra i Alemanya havien d’anar a la guerra per un país erm mig bàrbar com Polònia.

Tan aviat com va poder, Daisy es va endur Eva a una altra sala per poder-hi parlar en privat.

—En Boy té una amant —va deixar anar només entrar. Li va ensenyar els condons—. Mira què he trobat.

—Ai, Daisy, quin greu que em sap —es va lamentar Eva.

Daisy havia pensat donar-li’n tots els detalls esgarrifosos —normalment s’ho explicaven tot—, però en aquella ocasió se sentia tan humiliada que es va limitar a dir:

—M’hi he encarat i ho ha admès.

—Li ha sabut greu?

—No gaire. Diu que tots els homes de la seva classe en tenen, d’amants, fins i tot el seu pare.

—En Jimmy, no —va respondre Eva, contundent.

—No, ell segur que no en té cap.

—I què faràs?

—El deixaré. Ens podem divorciar i així una altra podrà ser vescomtessa.

—Però, si hi ha guerra, no ho podràs fer!

—Per què no?

—Seria massa cruel si ell fos al camp de batalla.

—Això ho hauria d’haver rumiat abans de ficar-se al llit amb dues prostitutes d’Aldgate.

—A més, seria una cosa de covards. No pots abandonar un home que es juga la vida per protegir-te.

A contracor, Daisy va veure l’argument d’Eva. La guerra transformaria Boy: aquell menyspreable adúlter que es mereixia el rebuig passaria a ser un heroi que defensava la seva esposa, la seva mare i el seu país contra el terror de la invasió i la conquesta. I no era tan sols que tot Londres i Buffalo veurien Daisy com una covarda per deixar-lo, sinó que ella també s’hi sentiria. Si hi havia guerra, volia ser valenta, encara que no veiés gaire clar què podia comportar això.

—Tens raó —va reconèixer de mal grat—. Si hi ha guerra, no el puc pas deixar.

Es va sentir un tro. Daisy va mirar el rellotge: eren les dotze. El so de la pluja va canviar i va començar un ruixat torrencial.

Daisy i Eva van tornar a la sala d’estar. Andy tenia el braç a les espatlles de May, que continuava somicant. Boy fumava un cigar i prenia una copa de brandi. Daisy va decidir que de tornada a casa conduiria ella.

Fitz va arribar a dos quarts d’una amb el vestit d’etiqueta completament xop.

—S’han acabat les vacil·lacions —va explicar—. Al matí, Neville enviarà un ultimàtum als alemanys. Si a les dotze del migdia, les onze dels nostres rellotges, no han començat a retirar les tropes de Polònia, entrarem en guerra.

Tothom es va aixecar i es va disposar a retirar-se.

—Conduiré jo —va dir Daisy quan eren al vestíbul.

Boy no l’hi va discutir. Es van ficar al Bentley de color crema i ella el va engegar. Grout va tancar la porta de la casa de Fitz. Daisy va posar en funcionament l’eixugaparabrises, però no va arrencar de seguida.

—Provem-ho una altra vegada, Boy —va dir.

—Com vols dir?

—En realitat, no et vull abandonar.

—Jo tampoc no vull que te’n vagis.

—Deixa aquestes dones d’Aldgate. Dorm amb mi cada nit. Provem de debò això de la criatura. Que no és el que vols?

—Sí.

—Doncs faràs el que et demano?

Hi va haver un llarg silenci.

—Està bé —va dir ell, finalment.

—Gràcies.

Daisy se’l va mirar esperant un petó, però ell es va quedar immòbil, mirant endavant a través del parabrisa mentre les dues paletes anaven apartant la pluja implacable.





VI


Diumenge va parar de ploure i va sortir el sol. A Lloyd Williams li feia la impressió que havien fet neteja a Londres.

Durant el matí, la família Williams s’havia anat aplegant a la cuina de la casa d’Ethel a Aldgate. No havien pas quedat: hi van anar arribant espontàniament. Lloyd es va imaginar que volien estar junts per si es declarava la guerra.

Lloyd es delia per entrar en acció contra els feixistes, però alhora li feia por la perspectiva d’una guerra. A Espanya havia vist prou vessament de sang i patiment. Desitjava no haver de ser mai més en una batalla. Fins i tot havia abandonat la boxa. Malgrat tot, desitjava ardentment que Chamberlain no es fes enrere. Havia vist amb els seus ulls el que comportava el feixisme a Alemanya i els rumors que arribaven d’Espanya eren també un malson: el règim de Franco assassinava a centenars i a milers els antics partidaris del govern elegit democràticament i els capellans havien tornat a assumir el control de les escoles.

Aquell estiu, després de la graduació, s’havia allistat immediatament als Rifles de Gal·les i, com a antic membre del Cos d’Instrucció d’Oficials, li havien concedit el grau de tinent. L’exèrcit es preparava amb determinació per al combat: havia hagut de batallar per aconseguir un permís de vint-i-quatre hores per anar a veure la seva mare aquell cap de setmana. Si el primer ministre declarava la guerra, Lloyd seria dels primers que se n’hi anirien.

Billy Williams va arribar a la casa de Nutley Street després d’esmorzar diumenge al matí. Lloyd i Bernie seien ben a prop de la ràdio amb els diaris oberts a la taula de la cuina mentre Ethel preparava una cuixa de porc per dinar. L’oncle Billy va estar a punt de posar-se a plorar quan va veure Lloyd amb l’uniforme.

—Em fa pensar en el nostre Dave, vet aquí —va dir—. Si hagués tornat d’Espanya, ara el cridarien a files.

Lloyd mai no havia explicat a Billy la veritat sobre la mort de Dave. Sempre havia fet veure que no en coneixia els detalls, que havia mort al front de Belchite, i els havia dit que probablement era enterrat allí. Billy havia estat a la Primera Guerra Mundial i sabia el descontrol que hi havia amb els cadàvers al camp de batalla, i probablement això encara l’entristia més. Tenia la gran esperança que algun dia, quan Espanya fos lliure a la fi, hi aniria i presentaria els seus respectes al fill mort per aquella gran causa.

Lenny Griffiths era un altre noi que tampoc no havia tornat d’Espanya. Ningú no sabia on podia estar enterrat. Fins i tot creien que era possible que encara visqués, en algun dels camps de presoners de Franco.

La ràdio va informar de la declaració del primer ministre Chamberlain a la Cambra dels Comuns la nit anterior, però no va dir res més.

—Mai no se sabrà l’enrenou que hi va haver després —va dir Billy.

—La BBC no informa dels enrenous —va respondre Lloyd—. Volen tranquil·litzar la gent.

Billy i Lloyd eren membres del Comitè Executiu Nacional del Partit Laborista, Lloyd hi participava com a representant de les joventuts del partit. En tornar d’Espanya havia aconseguit que el readmetessin a la Universitat de Cambridge i, mentre acabava els estudis, s’havia dedicat a recórrer el país fent xerrades als grups del partit, explicant que el govern espanyol elegit democràticament havia estat traït pel govern britànic, amic dels feixistes. No n’havia tret res —els rebels antidemòcrates de Franco havien guanyat de tota manera—, però Lloyd s’havia convertit en un personatge conegut, en una mena d’heroi, sobretot entre el jovent esquerranista, i per això l’havien elegit per a l’Executiu.

Així doncs, ell i l’oncle Billy havien assistit la vigília a la reunió del Comitè. Sabien que Chamberlain havia cedit davant la pressió del gabinet i havia enviat l’ultimàtum a Hitler. En aquells moments estaven amb l’ai al cor esperant notícies.

Pel que sabien, no hi havia hagut resposta de Hitler.

Lloyd va recordar Maud, l’amiga de la seva mare, i la seva família que havien visitat a Berlín. Va calcular que aquells dos nens devien tenir ara disset i dinou anys. Pensava si també serien a prop de la ràdio preguntant-se si hi hauria guerra contra Anglaterra.

A les deu va arribar Millie, la germanastra de Lloyd. Ja tenia dinou anys i s’havia casat amb Abe, un majorista de cuiro, que era el germà de la seva amiga Naomi Avery. Millie guanyava un bon sou fent de dependenta a comissió en una botiga de roba cara. Tenia la idea d’obrir el seu negoci i Lloyd estava convençut que algun dia ho aconseguiria. Si bé aquell no era el futur que hauria triat Bernie per a la noia, Lloyd s’adonava que estava força orgullós de la intel·ligència, l’ambició i l’atractiu de la seva filla.

Aquell dia, però, s’havien esfondrat l’aplom i la seguretat que tenia en si mateixa.

—Va ser horrorós quan eres a Espanya —va dir a Lloyd amb els ulls negats de llàgrimes—. I en Dave i en Lenny, que no van tornar. I ara altre cop us n’anireu tu i l’Abie, i nosaltres, les dones, aquí esperant notícies cada dia, sense saber si sou morts.

—I el teu cosí Keir, que ja en té divuit —va intervenir Ethel.

—A quin regiment estava el meu pare biològic? —va preguntar Lloyd a la seva mare.

—Vols dir que té gaire importància, això? —Potser era per consideració cap a Bernie, però no li agradava parlar del pare de Lloyd.

Però Lloyd ho volia saber.

—Per a mi sí que en té —va insistir.

Ethel va llançar una patata pelada en un cassó ple d’aigua amb més energia de la que calia.

—Era amb els Rifles de Gal·les.

—Com jo! Per què no m’ho havies dit mai?

—El passat és el passat.

Lloyd va pensar que hi havia d’haver alguna altra raó que expliqués aquella cautela. Potser es va casar embarassada. Era una cosa que no el preocupava, però per a la generació de la mare hauria estat una vergonya. Malgrat tot, va insistir:

—El meu pare, era gal·lès?

—Sí.

—D’Aberowen?

—No.

—Doncs, d’on?

Ella va deixar anar un sospir.

—Els seus pares es traslladaven sovint, per qüestions de la feina d’ell, però em sembla que eren de Swansea. Què, satisfet?

—Sí.

Mildred, la tia de Lloyd, va arribar de l’església. Era una dona de mitjana edat, elegant, guapa si no hagués estat per les dents de dalt, força prominents. Portava un barret de fantasia: treballava de barretaire en una petita fàbrica. Les dues filles del primer matrimoni, Enid i Lillian, que fregaven la trentena, ja eren casades i amb fills. El seu fill gran era Dave, que havia mort a Espanya. El petit, Keir, era amb ella i la va seguir cap a la cuina. Mildred insistia a portar els seus fills a l’església encara que el seu marit, Billy, no en volgués saber res, de religió. «De petit ja hi vaig anar per a la resta de la vida», deia sovint. «Si no vaig al cel jo, no sé pas qui hi anirà».

Lloyd va donar un cop d’ull a la cuina. Allà hi havia la seva família: mare, padrastre, germanastra, oncle, tia, cosí. No tenia ganes de deixar-los i anar-se’n a morir vés a saber on. Va mirar el rellotge, un model d’acer inoxidable, quadrat, que Bernie li havia regalat el dia de la graduació. Eren les onze. A la ràdio, la veu profunda del locutor, Alvar Liddell, deia que s’esperava que al cap de poc el primer ministre fes unes declaracions. Després van posar música clàssica solemne.

—Ara, a callar tothom —va dir Ethel—. Després faré te.

Es va fer el silenci a la cuina.

Alvar Liddell va anunciar el primer ministre, Neville Chamberlain.

«El que contemporitza amb el feixisme», va pensar Lloyd; l’home que havia entregat Txecoslovàquia a Hitler; l’home que s’havia negat amb tossudesa a ajudar el govern d’Espanya elegit democràticament fins i tot després que no hi hagués cap mena de dubte que els alemanys i els italians armaven els rebels. Cediria un altre cop?

Lloyd es va fixar que els seus pares es donaven la mà, que aquells dits petits d’Ethel es clavaven al palmell de Bernie.

Va tornar a mirar el rellotge. Era un quart de dotze.

Aleshores van sentir que el primer ministre deia:

—Els parlo des de la reunió del gabinet al deu de Downing Street.

Chamberlain parlava amb veu aflautada i excessivament definida. Semblava un mestre d’escola pedant. «El que ens cal és un guerrer», pensava Lloyd.

—Aquest matí, l’ambaixador britànic a Berlín ha fet a mans del govern alemany una última notificació que deia que, si a les onze el govern britànic no havia rebut confirmació que les tropes alemanyes desplegades a Polònia estaven preparades per retirar-se de manera immediata, entraríem en estat de guerra entre nosaltres.

Lloyd s’impacientava amb aquella retòrica de Chamberlain. «Estat de guerra entre nosaltres»: quina manera tan estranya d’explicar-se. «Va, endavant», pensava, «vés al gra. És qüestió de vida o mort».

La veu de Chamberlain es va fer més profunda, més pròpia d’un estadista. Potser havia deixat de mirar el micròfon i veia milions de compatriotes a casa, al costat de la ràdio, esperant les seves fatídiques paraules.

—Els haig de dir que a hores d’ara no ha arribat aquest compromís.

Lloyd va sentir que la seva mare deia: «Déu nos en guard». I se la va mirar: tenia la cara grisenca.

Chamberlain va pronunciar ben a poc a poc les temibles paraules:

—… i, per consegüent, aquest país està en guerra amb Alemanya.

Ethel es va posar a plorar.





SEGONA PART


Una estació de sang





6


1940 (I)





I


Aberowen havia canviat. Hi havia cotxes, camions i autobusos als carrers. Als anys vint, quan Lloyd era petit i anava a visitar els seus avis, un cotxe aparcat era una raresa que atreia la multitud.

Però el poble encara estava presidit per les torres bessones a l’entrada de la mina i les rodes que giraven majestuosament. No hi havia res més; ni fàbriques, ni edificis d’oficines, ni cap indústria que no fos el carbó. Pràcticament tots els homes del poble treballaven a la mina. Hi havia algunes excepcions: uns quants botiguers, molts clergues de totes les confessions, un secretari de l’ajuntament i un metge. Cada vegada que la demanda de carbó baixava, com havia passat als anys trenta, i acomiadaven els homes, no hi havia res més a fer. Per això l’exigència més abrandada del Partit Laborista era l’ajuda per als aturats, perquè els homes no haguessin de patir mai més el turment i la humiliació de no poder alimentar la família.

Un diumenge d’abril de 1940, el tinent Lloyd Williams va arribar de Cardiff amb tren. Va pujar el turó cap a Ty Gwyn carregat amb una maleteta. S’havia passat vuit mesos entrenant nous reclutes —la mateixa feina que havia fet a Espanya— i també l’equip de boxa dels Rifles Gal·lesos, però finalment l’exèrcit s’havia adonat que parlava bé l’alemany, l’havia traslladat a tasques d’intel·ligència i l’havia enviat a fer un curs de formació.

De moment l’única cosa que havia fet l’exèrcit era instrucció. Les tropes britàniques encara no havien combatut contra l’enemic en cap batalla important. Alemanya i l’URSS havien envaït Polònia i se l’havien repartit, i la garantia que van donar els aliats que Polònia seria independent havia estat lletra morta.

Els britànics l’anomenaven «guerra falsa» i estaven impacients perquè comencés la de veritat. Lloyd, que havia sentit les veus llastimoses i suplicants dels moribunds demanant aigua als camps de batalla d’Espanya, no es feia il·lusions sobre la guerra, i tot i això desitjava que comencés la confrontació contra el feixisme.

L’exèrcit, que donava per fet que els alemanys envairien França, estava pendent d’enviar-hi més tropes. De moment la invasió no s’havia produït, es mantenien a l’espera i mentrestant no paraven d’entrenar-se.

La iniciació de Lloyd en els misteris de la intel·ligència militar es produí a la casa majestuosa que feia tant de temps que estava lligada al destí de la seva família. Els rics i nobles propietaris d’aquesta mena de palaus els havien cedit a les forces armades, potser per por que, si no ho feien, els hi confiscarien de manera permanent.

Sens dubte l’exèrcit havia aconseguit que Ty Gwyn semblés diferent. Hi havia una dotzena de vehicles verd gris aparcats a la gespa i els pneumàtics havien aixafat l’herba esponerosa del comte. L’elegant pati d’entrada, amb els graons de pedra arrodonits, s’havia transformat en una plataforma de descàrrega, i on antigament dones enjoiades i homes amb frac baixaven dels carruatges hi havia llaunes gegants de mongetes i llard de cuinar amuntegades. Lloyd va somriure: li agradava l’efecte anivellador de la guerra.

Va entrar a la casa, on el va rebre un oficial rodanxó que duia l’uniforme tot tacat i arrugat.

—Ve per al curs d’intel·ligència, tinent?

—Sí, senyor. Em dic Lloyd Williams.

—Sóc el major Lowther.

Lloyd n’havia sentit a parlar. Era el marquès de Lowther, conegut entre els seus amics com a «Lowthie».

Va fer un cop d’ull i va veure que havien tapat els quadres de les parets amb llençols enormes i que havien bloquejat les llars de foc ornamentades de marbre amb quatre taulons a fi que només hi quedés un petit espai obert per al foc. El fosc mobiliari antic que de vegades la seva mare recordava amb afecte havia desaparegut, el que hi havia ara eren taules d’acer i cadires barates.

—Valga’m Déu, que diferent que està això! —va comentar.

—Veig que ja hi havia estat —va dir Lowther, amb un somriure—. Coneix la família?

—Vaig estudiar a Cambridge amb en Boy Fitzherbert. També hi vaig conèixer la vescomtessa, tot i que llavors encara no estaven casats. Suposo que, hores d’ara, es deuen haver mudat.

—No del tot. S’han reservat algunes cambres per a ells. Però no ens fan cap nosa. O sigui que el van convidar a passar uns dies?

—No, i ara, no els conec tant! No, quan era petit, em van ensenyar la casa, un dia que la família no hi era. La meva mare hi treballava.

—Ah, sí? De què? Era la bibliotecària del comte o alguna cosa així?

—No, era minyona.

Tan bon punt ho va dir, Lloyd va ser conscient que havia comès un error.

La cara de Lowther va canviar i va expressar disgust.

—Ja —va dir—. Que interessant.

Lloyd va ser conscient que l’altre l’havia etiquetat de proletari arribista. A partir d’aquell moment, tot el temps que passés allà, el tractarien com a ciutadà de segona. Sabent l’esnobisme que predominava a l’exèrcit, hauria d’haver estat més discret pel que feia al passat de la seva mare.

—Sergent, acompanyi el tinent a la seva habitació —va dir Lowthie—. A l’últim pis.

A Lloyd li havien assignat una habitació a les antigues estances dels criats. Tant se li’n donava. «Va ser prou bo per a la mare», va pensar.

Mentre pujaven per l’escala de servei, el sergent va explicar a Lloyd que no tenia cap obligació fins a l’hora de presentar-se al menjador per sopar. Lloyd li va preguntar si en aquell moment hi havia cap Fitzherbert vivint a la casa, però el sergent no ho sabia.

Va tardar dos minuts a desfer la maleta. Es va pentinar, es va posar un uniforme i una camisa nets, i va sortir per anar a veure els seus avis.

La casa de Wellington Row semblava més petita i més grisa que mai, tot i que ara tingués aigua calenta a la recuina i un vàter a la caseta de fora. La decoració era tal com Lloyd la recordava: la mateixa catifa ratada a terra, les mateixes cortines descolorides de caixmir, les mateixes cadires dures de roure en l’única estança de baix, que servia de sala i de cuina.

Però els seus avis sí que havien canviat. Ja tenien setanta anys i semblaven poqueta cosa. A l’avi li feien mal les cames, i, ni que fos a desgrat, s’havia retirat de la feina que tenia al sindicat de miners. L’àvia patia del cor i el doctor Mortimer li havia recomanat que reposés un quart amb els peus aixecats després dels àpats.

Els va agradar veure Lloyd amb uniforme.

—Tinent, eh? —va dir l’àvia.

Malgrat que havia estat tota la vida una dona lluitadora de classe treballadora, no podia dissimular l’orgull de veure el seu nét amb uniforme d’oficial.

A Aberowen les notícies s’escampaven ràpidament, i que havia arribat el nét del Dai Sindicat segurament havia fet la volta al poble abans que Lloyd s’acabés la primera tassa del te fort de l’àvia. Per això no el va sorprendre que es presentés Tommy Griffiths.

—Suposo que si en Lenny hagués tornat d’Espanya, també hauria estat tinent —va dir Tommy.

—Jo també ho crec —va dir Lloyd. No havia conegut cap oficial que fos miner en la vida civil, però un cop comencés la guerra tot era possible—. El que és segur és que a Espanya era el millor sergent.

—Vosaltres dos les vau passar magres.

—Vam viure un infern —va reconèixer Lloyd—. I vam perdre. Però aquesta vegada els feixistes no guanyaran.

—Brindo per això —va dir Tommy, i va buidar la tassa de te.

Lloyd va anar amb els seus avis a l’ofici del vespre a la capella de Bethesda. La religió no era important a la seva vida, i en absolut compartia el dogmatisme del seu avi. Lloyd pensava que l’univers era misteriós i que, tant per tant, valia més reconèixer-ho. Però als seus avis els feia feliços que anés amb ells a la capella.

Les pregàries improvisades van ser eloqüents, entreteixien frases bíbliques amb llenguatge col·loquial. El sermó va ser una mica tediós, però Lloyd es va emocionar amb els càntics. Els parroquians gal·lesos cantaven en harmonia a quatre veus i en els millors moments les seves veus podien enlairar-se fins al cel.

Cantant amb ells, Lloyd sentia que el cor de la Gran Bretanya bategava en aquella capella emblanquinada. La gent anava humilment vestida i no tenia estudis, vivia una vida de treball esgotador i implacable: els homes extreien el carbó de sota terra i les dones feien pujar la següent generació de miners. Però tenien esquenes fortes i ments agudes, i a la seva manera havien creat una cultura que feia que valgués la pena viure la vida. Trobaven esperança en el cristianisme no conformista i en la política d’esquerres, els partits de rugbi i els cors masculins els donaven alegria, i estaven lligats per la generositat en els bons temps, i per la solidaritat en els dolents. Per això lluitaria, per aquestes persones, per aquest poble. I, si havia de donar la vida per ells, no seria malaguanyada.

Dret, amb els ulls tancats, repenjat en el bastó, l’avi va fer la pregària de clausura.

—Senyor que veus, aquí, entre nosaltres, el teu jove servidor Lloyd Williams, assegut amb l’uniforme. Et demanem que, amb la teva saviesa i compassió, protegeixis la seva vida en el conflicte que vindrà. Et demanem, Senyor, que torni a casa sa i estalvi. Si és la teva voluntat, Senyor.

La congregació va dir un «Amén» sentit i Lloyd es va eixugar una llàgrima.

Va acompanyar els avis a casa mentre el sol baixava per darrere les muntanyes i la penombra embolcallava les fileres de cases grises. Va rebutjar l’oferiment de quedar-se a sopar i va tornar ràpidament a Ty Gwyn per arribar a temps de sopar-hi.

Hi havia vedella estofada, patates bullides i col. No era ni millor ni pitjor que qualsevol menjar de l’exèrcit, i Lloyd s’ho va empassar tot, conscient que aquells aliments els havien pagat persones com els seus avis que només menjarien pa i greix de porc per sopar. Hi havia una ampolla de whisky a la taula i Lloyd en va prendre una mica per ser sociable. Va estudiar els seus companys de formació i va intentar recordar-ne els noms.

Per anar-se’n al llit va travessar la sala de les Escultures, en aquell moment sense objectes d’art i moblada amb una pissarra i dotze taules barates. Hi va veure el major Lowther que parlava amb una dona. S’hi va fixar una mica més i va veure que la dona era Daisy Fitzherbert.

Va quedar tan parat que es va aturar. Lowther el va mirar amb expressió irritada, però en veure que era Lloyd, va fer les presentacions de mala gana.

—Lady Aberowen, crec que ja coneix el tinent Williams.

Lloyd va pensar que, si ho negava, li recordaria la vegada que li va fer un petó, llarg i intens, en un carrer de Mayfair a les fosques.

—Quina alegria tornar-lo a veure, senyor Williams —va dir Daisy, i li va allargar la mà.

Tenia la pell càlida i suau. El cor de Lloyd es va accelerar.

—En Williams diu que la seva mare va treballar aquí de minyona —va dir Lowther.

—Ja ho sabia —va dir Daisy—. M’ho va explicar al Trinity Ball. Em renyava per ser tan esnob. Em sap greu reconèixer-ho, però tenia raó.

—És generosa, lady Aberowen —va dir Lloyd, una mica avergonyit—. No sé com se’m va acudir dir-li una cosa així.

Semblava menys fràgil que la imatge que en tenia en el record, com si hagués madurat.

—En canvi ara la mare del senyor Williams és parlamentària —va dir Daisy a Lowther, que es va quedar de pedra.

—I la seva amiga jueva? L’Eva? —va preguntar Lloyd a Daisy—. Sé que es va casar amb en Jimmy Murray.

—Ja tenen dos fills.

—Va poder treure els seus familiars d’Alemanya?

—Quin detall que se’n recordi…, però no, per desgràcia, als Rothmann no els han donat el visat de sortida.

—Em sap molt de greu. Deu patir molt.

—Ja ho pot ben dir.

En Lowther s’estava posant nerviós amb aquella xerrera sobre minyones i jueus.

—Tornant al que li deia, lady Aberowen…

—Bona nit —va dir Lloyd, i va travessar la sala per pujar a la seva habitació.

Mentre es despullava per ficar-se al llit, es va trobar cantant l’últim himne de l’ofici:


Cap tempesta pertorba la meva pau interior

mentre a la meva roca em pugui aferrar.

Si al cel i a la terra el Senyor és estimació,

com puc deixar de cantar?





II


Tres dies després, Daisy acabava d’escriure una carta a Greg, el seu germanastre. Quan va esclatar la guerra ell li n’havia escrit una entendridorament angoixada, i d’aleshores ençà s’escrivien cada mes si fa no fa. A la carta explicava que havia vist la seva antiga enamorada, la Jacky Jakes, al carrer E de Washington, i preguntava a Daisy quina podia ser la causa que una noia fugís d’aquella manera. Daisy no en tenia ni idea. Això és el que li va dir, li va desitjar sort i va signar.

Va mirar el rellotge. Faltava una hora per al sopar dels estudiants, cosa que volia dir que les classes s’havien acabat i tenia moltes possibilitats de trobar Lloyd a la seva habitació.

Va pujar a les antigues estances del servei, a les golfes. Els oficials joves estaven asseguts o estirats al llit, llegint o escrivint. Va trobar Lloyd en una cambra estreta on hi havia un vell mirall de peu, assegut a la vora de la finestra, mirant un llibre il·lustrat.

—És interessant, el que llegeixes? —va preguntar, tutejant-lo.

—Hola, quina sorpresa! —va dir ell, aixecant-se de cop.

Es va posar vermell. Segurament encara n’estava enamoriscat. Havia estat una crueltat que li fes un petó, si no tenia cap intenció de tirar endavant la relació. Però d’això feia quatre anys, llavors eren criatures. Ja ho hauria d’haver superat.

La noia va mirar el llibre que Lloyd tenia a les mans. Era en alemany i tenia imatges de color d’insígnies.

—Hem de conèixer les insígnies alemanyes —li va explicar—. Molta informació de la intel·ligència militar procedeix dels interrogatoris que se’ls fan als presoners de guerra immediatament després de la captura. N’hi ha que no volen parlar, evidentment, i per tant l’interrogador ha de saber, mirant l’uniforme del presoner, quin grau té, a quin cos de l’exèrcit pertany, si és d’infanteria, de cavalleria, d’artilleria o d’una unitat d’especialistes, com els veterinaris.

—És el que estàs estudiant? —va dir la noia, amb escepticisme—. El significat de les insígnies alemanyes?

—És una de les coses que aprenem —va dir Lloyd, rient—. Una de les que et puc explicar sense revelar secrets militars.

—Ah, ara ho entenc.

—Què hi fas, a Gal·les? Em sorprèn que no treballis en alguna cosa relacionada amb la guerra.

—Ja hi som —va dir Daisy—. Ja m’estàs renyant. Qui t’ha dit que aquesta és una manera de caure simpàtic a les dones?

—Perdona —va dir, tot tibat—. No et volia ofendre.

—La veritat és que no hi ha feines relacionades amb la guerra. Els globus de barrera floten a l’aire com a protecció per a uns avions alemanys que no arriben mai.

—Almenys a Londres tindries vida social.

—Doncs, mira, això que abans era el més important del món, ja no ho és —va dir—. Deu ser que m’he fet gran.

Tenia un altre motiu per marxar de Londres, però no l’hi pensava dir.

—T’imaginava amb uniforme d’infermera.

—No és probable. No suporto els malalts. Però abans que em facis una altra ganyota de disgust, mira’t això.

Li va allargar una foto.

—D’on l’has tret? —va preguntar Lloyd, amb el front corrugat.

—Remenant una caixa de fotos velles a la cambra dels mals endreços del soterrani.

Era una foto de grup feta a la gespa oriental de Ty Gwyn un matí d’estiu. Al centre hi havia el jove comte Fitzherbert amb un gran gos blanc als peus. La noia del costat segurament era la seva germana, Maud, que la Daisy no coneixia. Repartits a cada costat hi havia quaranta o cinquanta homes i dones amb diferents uniformes de criats.

—Mira la data —va dir Daisy.

—Mil nou-cents dotze —va llegir Lloyd en veu alta.

La noia l’observava, estudiant la seva reacció davant la foto que tenia a la mà.

—Hi surt, la teva mare?

—Valga’m Déu! Hi hauria de sortir. —Lloyd va mirar la foto amb més atenció—. Crec que sí —va dir al cap d’un moment.

—Ensenya-me-la.

—Crec que és aquesta —va dir Lloyd, assenyalant una noia amb el dit.

Daisy va veure una noia prima i bonica d’uns dinou anys, amb els cabells foscos arrissats sota una còfia blanca de donzella i un somriure més aviat murri.

—Apa, que maca era!

—Aleshores, sí —va dir Lloyd—. Ara la gent més aviat diu que és imponent.

—Vas arribar a conèixer lady Maud? Creus que és la que està al costat d’en Fitz?

—La conec de tota la vida i l’he anat veient de tant en tant. Ella i la meva mare van ser sufragistes juntes. No l’he tornat a veure des que vam marxar de Berlín el 1933, però segur que aquesta és ella —va dir, assenyalant la foto.

—No és tan maca.

—Potser no, però és molt elegant, i vesteix molt bé.

—En fi, vaig pensar que te la voldries quedar.

—Que me la quedi?

—Sí. Aquí ningú no la vol. Per això l’he trobat en una caixa al soterrani.

—Gràcies!

—De res. —Daisy va anar cap a la porta—. Continua estudiant.

Tot baixant, anava pensant que esperava no haver flirtejat. De fet, segurament no hauria ni d’haver-lo anat a veure. Havia sucumbit a un impuls de generositat. Resava a Déu perquè Lloyd no el mal interpretés.

Va sentir una fiblada a la panxa i es va parar a mig replà. Tot el dia que tenia una mica de mal d’esquena —que atribuïa al matalàs de mala qualitat on dormia—, però aquell dolor era diferent. Va repassar què havia menjat i no va trobar res que la pogués haver indisposat: ni pollastre poc cuit, ni fruita verda. No havia menjat ostres, tant de bo! El dolor se’n va anar tan ràpidament com havia arribat i va decidir que no era res.

Va tornar a les seves habitacions del soterrani. Vivia al que havia estat el pis de la majordona: un dormitori diminut, una saleta, una cuineta i un bany com calia amb banyera. Un antic lacai anomenat Morrison feia de cuidador de la casa, i una noia d’Aberowen li feia de donzella. A la noia li deien Petita Maisie Owen, tot i que era força voluminosa.

«La mare també es diu Maisie, o sigui que a mi sempre m’han dit Petita Maisie, encara que ara sigui més alta que ella», li havia explicat.

Quan Daisy entrava, va sonar el telèfon. El va despenjar i va sentir la veu del seu marit.

—Com estàs? —va dir.

—Bé. A quina hora arribaràs?

Havia volat a Saint Athan, una gran base aèria de la RAF a prop de Cardiff, en una missió, i havia promès que passaria a veure-la i s’hi quedaria tota la nit.

—Em sap greu, però no podré venir.

—Oh, quina pena!

—Celebren un sopar oficial a la base i hi he d’anar per força.

No semblava gaire decebut per no poder-la veure i Daisy es va sentir desdenyada.

—Que bé, oi? —va dir.

—Serà molt avorrit, però no me’n puc escapar.

—No tan avorrit com viure sola aquí.

—Sí que deu ser difícil. Però en el teu estat estàs millor aquí.

Després que es declarés la guerra, milers de persones havien marxat de Londres, però la majoria havia tornat en veure que no hi havia ni bombardejos aeris ni atacs amb gas. Tanmateix, tant Bea com May, fins i tot Eva, havien estat d’acord que era millor que Daisy visqués a Ty Gwyn durant l’embaràs. Ella havia protestat dient que cada dia moltes dones donaven a llum a Londres sense entrebancs, però, òbviament, l’hereva d’un comtat era diferent.

La veritat era que no hi estava tan malament com havia pensat. Potser era que l’embaràs l’havia tornat estranyament passiva o que, des que s’havia declarat la guerra, la vida social de Londres funcionava a mig gas, com si la gent no se sentís còmoda passant-s’ho bé. Eren com vicaris en un pub, incapaços d’animar-se per molt divertit que fos l’ambient.

—Tant de bo tingués la moto —va dir—. Aleshores podria explorar Gal·les, si més no.

La gasolina estava racionada, però se’n podia trobar.

—Com ets, Daisy! —va dir ell, en to de censura—. No pots anar amb moto; el metge t’ho va prohibir explícitament.

—En fi, he descobert la literatura —va dir—. Aquí hi ha una biblioteca estupenda. Se n’han endut algunes edicions rares i molt valuoses, però la resta dels llibres continuen als prestatges. Estic rebent l’educació que tant em vaig esforçar a evitar a l’escola.

—Excel·lent —va dir ell—. Agafa una bona novel·la de misteri i passaràs una vetllada ben entretinguda.

—Abans he tingut una mica de mal de panxa.

—Deu ser indigestió.

—Espero que només sigui això.

—Dóna records al pallús d’en Lowthie.

—No beguis massa porto a l’hora de sopar.

Just quan penjava, Daisy va tornar a sentir una altra fiblada a la panxa. Aquesta vegada va durar més. Va entrar Maisie i li va veure la cara.

—Que no es troba bé, senyora?

—Només és una punxada.

—Venia a preguntar si estava a punt per sopar.

—No tinc gana. Em sembla que aquesta nit no soparé.

—Li he fet un pastís de carn boníssim —va dir Maisie, en to de retret.

—Tapa’l i guarda’l al rebost. Me’l menjaré demà.

—Li porto un te?

—Sí, gràcies —va dir Daisy, per treure-se-la de sobre.

En quatre anys no havia aconseguit aficionar-se al te anglès, fort, amb llet i sucre.

El dolor va desaparèixer i Daisy es va asseure a llegir The Mill on the Floss i, fent un esforç, es va prendre el te de Maisie. Després la noia va rentar la tassa i el plat, i Daisy la va enviar a casa. Havia de caminar un quilòmetre i mig en la foscor, però portava una llanterna i deia que no tenia por.

Al cap d’una hora, el dolor va tornar, i aquesta vegada no va marxar. Daisy va anar al lavabo, amb la idea d’alleujar la pressió que sentia al abdomen, i va veure que tenia taques de sang fosca a la roba interior.

Es va posar unes calces netes i, molt amoïnada, va anar cap al telèfon. Va demanar el número de la base de Saint Athan i hi va telefonar.

—He de parlar amb el tinent d’aviació vescomte d’Aberowen —va dir.

—No podem passar trucades personals als oficials —va respondre un gal·lès pedant.

—És una urgència. He de parlar amb el meu marit.

—A les habitacions no hi ha telèfons. Això no és l’hotel Dorchester.

Potser eren imaginacions seves, però a Daisy li semblava que estava encantat de no poder-la ajudar.

—El meu marit deu ser al banquet oficial. Enviï un ordenança a buscar-lo.

—No tinc ordenances, i a més no hi ha cap banquet.

—No hi ha banquet? —Daisy es va quedar perplexa per un moment.

—El sopar habitual al menjador —va dir l’operador—. I fa una hora que s’ha acabat.

Daisy va penjar amb ràbia. No hi havia banquet? Boy havia dit clarament que havia d’anar a un sopar oficial a la base. Li havia mentit. Tenia ganes de plorar. Havia preferit no veure-la, quedar-se a beure amb els companys o potser fer una visita a alguna dona. La raó era el de menys. Daisy no era una prioritat per a ell.

Va respirar fondo. Necessitava ajuda. No sabia el número de telèfon del metge d’Aberowen, si és que n’hi havia cap. Què podia fer?

«Tindràs més de cent oficials de l’exèrcit per protegir-te, si cal», havia dit Boy, l’última vegada que l’havia vist.

Però no podia anar a dir al marquès de Lowther que li sortia sang de la vagina.

Cada vegada li feia més mal i se sentia una escalfor enganxifosa entre les cames. Va tornar al lavabo i es va rentar. Va veure que a la sang hi havia coàguls. No tenia compreses; es pensava que les embarassades no en necessitaven. Va tallar una tira d’una tovallola petita i se la va posar dins les calces.

Llavors es va recordar de Lloyd Williams.

Era bona persona. L’havia educat una feminista recalcitrant. Estimava Daisy. Ell l’ajudaria.

Va pujar al rebedor. On devia ser? Els estudiants ja havien acabat de sopar en aquella hora. Devia ser a dalt. Li feia tant de mal la panxa que no es veia amb cor de pujar a les golfes.

Potser el trobaria a la biblioteca. Els estudiants la utilitzaven per estudiar amb tranquil·litat. Va entrar i va veure un sergent que mirava un atles.

—Tindria l’amabilitat —va dir—, d’anar a avisar el tinent Lloyd Williams?

—Ara mateix, senyora —va dir l’home, tancant el llibre—. Què vol que li digui?

—Demani-li que baixi un moment al soterrani.

—Es troba bé, senyora? Està una mica pàl·lida.

—No es preocupi. Però vagi a buscar en Williams tan de pressa com pugui.

—Ara mateix.

Daisy va tornar al seu pis. L’esforç per semblar normal l’havia deixat esgotada i es va haver d’estirar. Aviat va sentir que la sang li traspassava el vestit, però li feia massa mal per preocupar-se’n. Va mirar el rellotge. Per què no venia Lloyd? Potser el sergent no l’havia trobat. Era tan gran la casa. Potser es moriria allà.

Van trucar a la porta i va sentir una veu que li va treure un pes de sobre.

—Sóc en Lloyd Williams.

—Passa —va cridar.

La veuria en un estat llastimós. Potser això l’apartaria d’ella per sempre. Va sentir que el noi entrava a l’habitació del costat.

—M’ha costat una mica trobar el teu pis —va dir—. On ets.

—Aquí.

Lloyd va entrar a l’habitació.

—Per l’amor de Déu! —va exclamar—. Però què t’ha passat?

—Vés a buscar ajuda —va dir—. Hi ha metge al poble?

—Sí, el doctor Mortimer. Fa segles que hi és. Però potser no hi ha temps. Permet-me… —Va vacil·lar—. Pots tenir una hemorràgia, però no ho sabré si no miro.

—Endavant. —Va tancar els ulls, gairebé més espantada que avergonyida.

Va sentir que li aixecava la faldilla del vestit.

—Oh, pobra —va exclamar, i li va estripar les calces—. Perdona —va dir—. Que hi ha aigua…

—Al lavabo —va dir ella, assenyalant amb la mà.

Lloyd va entrar al lavabo i va obrir l’aixeta. Un moment després, Daisy va sentir que la rentava amb una tovallola humida i calenta.

—Només és un filet —li va explicar Lloyd—. He vist homes que es dessagnaven i tu no corres perill.

Daisy va obrir els ulls i va veure que li abaixava la faldilla.

—On és el telèfon?

—A la saleta.

—Passi’m amb el doctor Mortimer, tan de pressa com pugui —va sentir que deia. I després silenci—. Sóc en Lloyd Williams. Li truco des de Ty Gwyn. Puc parlar amb el doctor?… Ah, hola, senyora Mortimer, quan creu que tornarà?… Hi ha una dona amb dolor abdominal i sagnat vaginal… Sí, sóc conscient que moltes dones ho pateixen cada mes, però això ja es veu que no és normal…, té vint-i-tres anys…, sí, casada…, no té fills…, l’hi preguntaré. —Va alçar la veu—. Estàs embarassada?

—Sí —va contestar Daisy—. Tres mesos.

Lloyd va repetir-ho per telèfon i hi va haver un llarg silenci. Al final, va penjar l’aparell, va tornar amb ella i es va asseure al llit.

—El metge vindrà de seguida que pugui, està operant un miner que una vagoneta descontrolada ha atropellat. Però la seva dona està bastant segura que és un avortament. —Li va agafar la mà—. Em sap greu, Daisy.

—Gràcies —va dir fluixet.

Ja no li feia tant de mal, però estava espantosament trista. Ja no hi havia hereu del comtat. Boy es disgustaria molt.

—La senyora Mortimer diu que és molt habitual —va continuar Lloyd—, que moltes dones tenen un o dos avortaments entre embarassos. També diu que, si el sagnat no és abundant, no és perillós.

—I si empitjora?

—Llavors et portaré amb cotxe a l’Hospital de Merthyr. Però viatjar quinze quilòmetres en un camió de l’exèrcit no t’aniria gens bé, és millor que ho evitem si la teva vida no està en perill.

Daisy ja no tenia por.

—Com m’alegro que siguis aquí.

—Et puc proposar una cosa?

—És clar.

—Creus que pots caminar una mica?

—No ho sé.

—T’ompliré la banyera. Si pots arribar-hi, segur que neta et sentiràs millor.

—Sí.

—I després potser pots improvisar alguna mena d’embenatge.

—Sí.

Va tornar a la cambra de bany i Daisy va sentir córrer l’aigua. Es va incorporar una mica. Es va marejar, va descansar un moment i de seguida se li va aclarir el cap. Va posar els peus a terra. Estava asseguda sobre sang freda i va sentir fàstic d’ella mateixa.

L’aigua va parar de córrer i Lloyd va tornar i la va agafar pel braç.

—Si et roda el cap, m’ho dius —va dir—. No et deixaré que caiguis. —Era molt fort i gairebé la va portar a pes a la cambra de bany. A Daisy li van caure les calces estripades a terra. Es va posar al costat de la banyera i va deixar que ell li descordés els botons de l’esquena del vestit.

—Pots continuar sola? —va preguntar.

Ella va assentir i Lloyd va sortir.

Repenjant-se en el cove de la roba, es va despullar a poc a poc i va deixar la pila de roba ensangonada a terra. Es va ficar a la banyera cautelosament. L’aigua estava al punt de calenta. Quan es va estirar i es va relaxar, el dolor va minvar. Sentia un agraïment abassegador per Lloyd. Era tan bo que li feia venir ganes de plorar.

Al cap d’uns minuts, la porta es va obrir un badall i va aparèixer la mà d’ell amb unes peces de roba.

—Una camisa de dormir i altres peces.

Ho va deixar sobre el cove de la roba i va tornar a tancar la porta.

Quan l’aigua es va refredar, Daisy es va aixecar. Tornava a estar marejada, però no li va durar gaire. Es va eixugar amb una tovallola i després es va posar la camisa de dormir i la roba interior que li havia portat Lloyd. Es va ficar una tovalloleta dintre de les calces perquè absorbís la sang que li continuava sortint.

Quan va tornar al dormitori, el llit estava fet, amb llençols i mantes netes. S’hi va ficar, asseguda i tapada amb les mantes fins al coll.

—Ja et deus trobar millor —va dir ell, entrant des de la saleta—. Sembles avergonyida.

—Avergonyida no és com em sento —va corregir Daisy—. Més aviat mortificada, però això tampoc no expressa el que sento.

La veritat no era tan senzilla. S’esgarrifava només de pensar com l’havia vista, però, de fet, ell no semblava incòmode.

Lloyd va entrar a la cambra de bany i va recollir la roba de terra, com si la sang menstrual no li produís aprensió.

—On has posat els llençols? —va preguntar Daisy.

—He trobat una pica gran a la cambra de les flors. Els he deixat en remull amb aigua freda. Faré el mateix amb la teva roba, si vols.

Daisy va fer que sí amb el cap i ell va tornar a desaparèixer. On havia après a ser tan competent i autosuficient? Es va imaginar que a la guerra civil espanyola.

El va sentir remenant per la cuina i, al cap d’una estona, va tornar a aparèixer amb dues tasses de te.

—Segurament no t’agradarà, però et farà sentir millor.

Daisy va agafar el te. Lloyd li va ensenyar també dues pastilles al palmell.

—Aspirines? Potser t’alleugen el mal de panxa.

Daisy se les va empassar amb el te calent. Sempre havia pensat que Lloyd era molt madur per a la seva edat. Recordava amb quina seguretat havia anat a buscar Boy, que estava borratxo, al Gaiety Thetre.

—Sempre has estat així —va dir—. Un adult, quan tots els altres només fingim que ho som.

Daisy es va acabar el te i li va agafar son. Lloyd es va endur les tasses.

—Tancaré els ulls una estona —va dir Daisy—. Et quedaràs, encara que m’adormi?

—Em quedaré tota l’estona que vulguis.

Va dir alguna cosa més, però a Daisy la veu li va sonar molt llunyana i finalment es va adormir.





III


Després d’aquest episodi Lloyd va començar a passar els vespres al piset de la majordona.

Es passava el dia esperant-ho.

Baixava pocs minuts després de les vuit, quan s’havia acabat el sopar al menjador i la donzella de Daisy se n’havia anat a casa. Seien de cara a les dues butaques velles de braços. Lloyd portava un llibre per estudiar —sempre tenia «deures» i exàmens l’endemà— i Daisy llegia una novel·la. Però bàsicament enraonaven. Parlaven del que havien fet durant el dia, comentaven el que havien llegit i s’explicaven la vida.

Lloyd li va contar les seves experiències a la batalla de Cable Street.

—Estàvem allà pacíficament, i la policia muntada va carregar cridant que érem uns porcs jueus —va dir—. Ens van pegar amb les porres i ens van empènyer contra els vidres de les finestres.

Ella estava aïllada en quarantena amb els feixistes a Tower Gardens i no havia vist la batussa.

—Aquesta no és la informació que es va donar —va dir.

La noia s’havia cregut els diaris, que deien que havia estat una revolta organitzada per uns brètols. A Lloyd no li va estranyar.

—La meva mare va veure les notícies al cinema Essoldo d’Aldgate una setmana després —va recordar—. El comentarista va dir amb veu melosa: «Segons observadors imparcials, la policia només mereixia lloances». La mare va dir que tot el públic es va petar de riure.

Daisy estava perplexa per l’escepticisme de Lloyd davant les notícies. Ell li va dir que la majoria dels diaris anglesos havien eliminat les notícies sobre les atrocitats de l’exèrcit de Franco a Espanya i havien exagerat totes les informacions sobre els comportaments erronis de les tropes del govern. La noia va reconèixer que s’havia empassat el punt de vista del comte Fitzherbert sobre els insurgents, que segons ell eren cristians altruistes que alliberaven Espanya del perill del comunisme. No en sabia res, d’execucions en massa, violacions o saquejos per part de les tropes de Franco.

Era com si no se li hagués acudit mai que els diaris que eren propietat dels capitalistes poguessin suavitzar les notícies que fessin quedar malament el govern conservador, els militars o els empresaris, i aprofitessin qualsevol incident de mal comportament dels sindicalistes o els partits d’esquerra per magnificar-lo.

Lloyd i Daisy parlaven de la guerra. Finalment hi havia combats. Les tropes britàniques i franceses havien desembarcat a Noruega i lluitaven pel control d’aquest país amb els alemanys, que havien fet el mateix. Els diaris no podien amagar que la batalla anava malament per als aliats.

L’actitud de Daisy envers ell havia canviat. Ja no flirtejava. Sempre estava contenta de veure’l, i es queixava si algun dia arribava tard; de vegades li prenia el pèl, però no es comportava amb coqueteria. Li va explicar que tota la família estava molt decebuda pel nen que havia perdut: Boy, Fitz, Bea, la seva mare a Buffalo, fins i tot el seu pare, Lev. No es podia treure de sobre la sensació irracional que havia fet alguna cosa mal feta i li va preguntar si creia que era una ximpleta. A Lloyd res del que fes Daisy li semblava una ximpleria.

Les seves converses eren personals però mantenien la distància físicament. Lloyd no s’hauria aprofitat mai de l’extraordinària intimitat que havien tingut la nit que Daisy va avortar, encara que portés al cor aquella escena per sempre. Rentar-li la sang de les cuixes i la panxa no havia tingut res de sensual, més aviat havia estat aclaparadorament tendre. Al capdavall, havia estat una urgència mèdica que no l’autoritzava després a prendre’s cap llibertat. Li feia tanta por que Daisy tingués una impressió equivocada que anava amb molt de compte de no tocar-la mai.

A les deu, Daisy preparava xocolata desfeta, que a Lloyd li encantava i ella deia que també, tot i que ell no estava del tot segur que no ho digués per complaure’l. Llavors es desitjaven bona nit i Lloyd pujava a la seva habitació de les golfes.

Eren com vells amics. No era el que ell volia, però Daisy estava casada, i això era el màxim que en tindria.

Sovint s’oblidava de la posició social de Daisy. Com un vespre que la noia li va dir que pensava anar a visitar Peel, el majordom retirat del comte, que vivia en una caseta al costat de la finca.

—Té vuitanta anys! —va explicar la noia—. Estic segura que Fitz se n’ha oblidat completament. He d’anar a veure com està.

Lloyd va alçar les celles, sorprès, i ella es va explicar.

—He de saber si està bé. Com a membre del clan Fitzherbert, és la meva obligació. Ocupar-se dels criats vells és un deure de les famílies benestants, no ho sabies?

—Me n’havia oblidat.

—M’hi acompanyaràs?

—Per què no?

L’endemà era diumenge i Lloyd no tenia classe, de manera que hi van anar al matí. En veure l’estat de la caseta, van quedar consternats. La pintura estava escrostonada, el paper pintat, aixecat, i les cortines, grises de la pols del carbó. L’única decoració era una renglera de fotografies retallades de revistes i enganxades a la paret: els reis, Fitz i Bea, i altres membres de la noblesa. Feia anys que no es feia dissabte a la casa, i se sentia pudor d’orina, cendres i podridura. Lloyd s’imaginava que no era tan estrany en el cas d’un vell amb una pensió minsa.

Peel va mirar Lloyd admirat, alçant les celles blanques.

—Bon dia, senyor, em pensava que havíeu mort!

—Només estic de visita —va dir Lloyd, somrient.

—Ah, sí, senyor? Tinc el cervell com un colador. El vell comte va morir…, fa…, trenta-cinc o quaranta anys? Llavors, qui és vostè?

—Em dic Lloyd Williams. Devia conèixer la meva mare, l’Ethel, fa anys.

—És el fill de l’Ethel? Aleshores, és clar…

—Aleshores què, senyor Peel? —va preguntar Daisy.

—Oh, res. El cervell, que és com un colador!

Li van preguntar si necessitava res, però ell va insistir que tenia tot el que necessitava.

—Menjo poc, no bec cervesa gairebé mai. Tinc prou diners per comprar tabac de pipa i el diari. Creu que Hitler ens envairà, Lloyd? Espero no viure per veure-ho.

Encara que les feines de casa no fossin el seu fort, Daisy va netejar una mica la cuina.

—No m’ho puc creure —va dir a Lloyd en veu baixa—. Viu aquí, així, i diu que té de tot i creu que és afortunat!

—La majoria dels homes de la seva edat estan pitjor —va comentar Lloyd.

Van parlar una hora amb Peel i, abans que marxessin, l’home va pensar en una cosa que volia. Va mirar les fotografies de la paret.

—Hi ha una fotografia del funeral del vell comte —va dir—. Llavors jo només era lacai, no majordom. Ens vam posar tots en fila al costat del cotxe fúnebre. Hi havia una càmera antiga, gran, amb un drap negre a sobre, no com les petites d’avui dia. Era el mil nou-cents sis.

—Estic segura que sé on trobar la fotografia —va dir Daisy—. La buscarem.

Van tornar a la casa gran i van baixar al soterrani. La cambra dels mals endreços, al costat del celler, era força gran. Estava plena de capses, baguls i andròmines: un vaixell en una ampolla, una maqueta de Ty Gwyn feta amb llumins, una calaixera en miniatura, una espasa amb una beina ornamentada.

Es van posar a mirar totes les fotografies i pintures. La pols feia esternudar Daisy, però va insistir a continuar.

Van trobar la fotografia que volia Peel. A la capsa hi havia una foto encara més antiga del comte anterior. Lloyd se la va mirar amb certa perplexitat. La foto de color sèpia feia dotze per vuit centímetres i mostrava un jove amb l’uniforme d’oficial de l’exèrcit victorià.

Era clavat a Lloyd.

—Mira —va dir, passant la foto a Daisy.

—Podries ser tu, si portessis un bigoti ben llarg —va dir.

—Potser el vell comte va tenir un idil·li amb un dels meus avantpassats —va dir Lloyd, animadament—. Si era una dona casada, podia haver fet passar el fill del comte com a fill del seu marit. No em faria gaire gràcia, ja t’ho dic ara, saber que descendeixo d’una branca il·legítima de l’aristocràcia, un socialista roig com jo!

—Lloyd, mira que ets burro! —va dir Daisy.

Lloyd no sabia si parlava seriosament o no. A més, tenia una taca de pols al nas que es moria de ganes de netejar-li amb un petó.

—Home —va dir—, he fet unes quantes animalades, però…

—Escolta’m bé. La teva mare va ser minyona en aquesta casa. De sobte, el mil nou-cents catorze se’n va anar a Londres i es va casar amb un home que es deia Teddy que ningú no sap qui és, fora que es deia Williams de cognom, igual que ella, o sigui que no se’l va haver de canviar. El misteriós senyor Williams va morir abans que ningú l’arribés a conèixer i la seva assegurança de vida va servir a la teva mare per comprar la casa on encara viu.

—Exactament —va dir Lloyd—. On vols anar a parar?

—Llavors, després de la mort del senyor Williams, va donar a llum un fill que resulta que és pastat al difunt comte Fitzherbert.

Lloyd va començar a veure per on anava la noia.

—Continua.

—No t’has parat mai a pensar que hi pot haver una explicació completament diferent per a aquesta història?

—Fins ara no…

—Què fa una família aristòcrata quan una de les seves filles es queda embarassada? Passa contínuament, per si no ho sabies.

—Ja m’ho imagino, però no sé com ho solucionen. No se’n parla, d’aquestes coses.

—Això mateix. La noia desapareix uns mesos…, a Escòcia, o a la Bretanya, o a Ginebra, amb la seva donzella. Quan totes dues reapareixen, la donzella té una criatura que, segons ella, ha tingut durant les vacances. La família la tracta amb sorprenent deferència, encara que hagi reconegut la fornicació, i l’envien a viure a una distància prudent, amb una petita pensió.

Semblava un conte de fades, una cosa que no tenia res a veure amb la vida real, però Lloyd estava intrigat i neguitós.

—I tu creus que sóc el producte d’una d’aquestes farses?

—Crec que lady Maud Fitzherbert va tenir una aventura amb un jardiner, o un miner del carbó, o potser un galant encantador de Londres i va quedar embarassada. Se’n va anar a algun lloc secret per donar a llum. La teva mare va acceptar dir que el nen era seu i a canvi li van donar la casa.

Lloyd va tenir un pensament sobtat.

—Sempre despista molt quan li pregunto pel meu pare.

En aquest moment li semblava sospitós.

—Ho veus? En Teddy Williams no ha existit mai. Per mantenir la respectabilitat, la teva mare va dir que era vídua. I va posar Williams al seu marit de ficció per no tenir el problema d’haver de canviar de cognom.

Lloyd va brandar el cap amb incredulitat.

—Ho trobo molt agafat pels pèls.

—Ella i la Maud continuen sent amigues, i la Maud us va ajudar quan eres petit. El mil nou-cents trenta-tres la teva mare et va portar a Berlín perquè la teva mare de veritat volia tornar-te a veure.

Lloyd no sabia si estava somiant o s’acabava de despertar.

—Creus que sóc fill de la Maud? —va dir, amb incredulitat.

Daisy va picar el marc de la fotografia que tenia a la mà.

—I tu ets clavat al teu avi!

Lloyd estava atabalat. No podia ser veritat, però tampoc no era forassenyat.

—Estic acostumat a pensar que en Bernie no és el meu pare —va dir—. Però que l’Ethel no sigui la meva mare…

Daisy li devia veure una expressió de desemparança, perquè es va inclinar i el va tocar, cosa que no feia gairebé mai.

—Perdona, he estat massa directa? Només volia que veiessis el que tens davant del nas. Si en Peel sospita la veritat, no creus que n’hi ha d’altres que també ho fan? És la mena de notícia que vols sentir d’algú que…, d’un amic.

Va sonar un gong llunyà.

—He d’anar al menjador —va dir Lloyd mecànicament.

Va treure la fotografia del marc i se la va ficar a la butxaca de la guerrera.

—Estàs disgustat —va dir Daisy, angoixada.

—No, no. Només…, em sento estrany.

—Els homes sempre neguen que estiguin disgustats. Vindràs a veure’m després?

—D’acord.

—No et fiquis al llit sense haver parlat abans amb mi.

—No ho faré.

Lloyd va sortir de la cambra dels mals endreços i va pujar al magnífic menjador, que llavors era una cantina. Es va menjar la vedella de llauna sense adonar-se’n, amb el cap fet un garbuix. No va participar en la conversa de la taula sobre la batalla que es lliurava a Noruega.

—Somiant truites, Williams? —va preguntar el major Lowther.

—Perdoni, senyor —va contestar Lloyd mecànicament, i va improvisar una excusa—. Intentava recordar quin grau alemany era més alt, si Generalleutnant o Generalmajor.

—Generalleutnant és més alt —va dir Lowther. I més baixet va afegir—: Però no oblidi la diferència entre meine Frau i deine Frau.

Lloyd es va posar vermell. O sigui que la seva amistat amb Daisy no era tan discreta com s’havia imaginat. Fins i tot Lowther s’hi havia fixat. Es va indignar: ell i Daisy no havien fet res reprovable. Però no va protestar. Se sentia culpable, encara que no ho fos. No es podia posar la mà al cor i dir que les seves intencions eren pures. Sabia el que diria l’avi: «El qui mira una dona amb luxúria ja ha comès adulteri al seu cor». Això era el que ensenyava Jesús i no es podia dir que no fos força veritat.

Pensar en els seus avis li va fer preguntar-se si sabrien qui eren els seus pares de veritat. Tenir dubtes sobre els seus pares reals li produïa una sensació de pèrdua, com un somni d’aquells en què caus de molt amunt. Si li havien explicat mentides sobre els seus orígens, el podien haver enganyat en moltes més coses.

Va decidir que ho preguntaria als avis. Hi podia anar aquell mateix dia perquè era diumenge. De seguida que es va poder aixecar de taula, va baixar cap a Wellington Row.

Va pensar que si els preguntava directament si era fill de Maud senzillament ho negarien tot. Segurament els trauria més informació si ho plantejava d’una manera més subtil.

Els va trobar a la cuina. Per a ells el diumenge era el dia del Senyor, dedicat a la religió, i no llegien el diari ni escoltaven la ràdio. Però es van alegrar de veure’l i l’àvia va fer te, com sempre.

—M’agradaria saber més coses del meu pare —va començar Lloyd—. La mare diu que en Teddy Williams va estar als Rifles Gal·lesos. Vosaltres ho sabíeu?

—Ai, per què vols remenar el passat? —va exclamar l’àvia—. En Bernie és el teu pare.

Lloyd no la va contradir.

—En Bernie Leckwith ha estat per a mi tot el que hauria de ser un pare.

—És jueu, però és bon home; no es pot negar —va dir l’avi, imaginant-se que estava sent magnànimament tolerant.

Lloyd ho va deixar passar.

—Però jo tinc curiositat. Vau conèixer en Teddy Williams?

—No —va dir l’avi, que semblava enfadat—. I per a nosaltres va ser una pena.

—Va venir a Ty Gwyn com a ajudant de cambra d’un convidat. No vam saber que a ta mare li agradava fins que se’n va anar a Londres per casar-s’hi.

—Per què no vau anar al casament?

Tots dos van callar.

—Digues-li la veritat, Cara —va accedir l’avi—. De les mentides, no se’n treu mai res de bo.

—La teva mare va cedir a la temptació —va explicar l’àvia—. Després que l’ajudant de cambra marxés de Ty Gwyn, l’Ethel va veure que estava embarassada. —Lloyd ja ho sospitava i fins llavors havia atribuït a aquest motiu que no volgués parlar mai del tema—. El teu avi es va enfadar molt —va afegir.

—Massa —va dir l’avi—. Vaig oblidar que Jesús va dir: «No jutgis i no seràs jutjat». El pecat de la teva mare va ser la luxúria, però el meu va ser l’orgull. —Lloyd va veure amb sorpresa llàgrimes als ulls blau clar del seu avi—. Déu la va perdonar, però jo no, durant molt de temps. Però llavors van matar el meu gendre, a França.

Lloyd cada vegada estava més perplex. Aquella era una altra versió, detallada però una mica diferent de la que havia sentit explicar a la seva mare i completament diferent de la teoria de la Daisy. L’avi plorava per un gendre que no havia existit mai?

—I la família d’en Teddy Williams? —va insistir—. La mare em va dir que venia de Swansea. Bé devia tenir pares, germans, germanes…

—La teva mare no ens va parlar mai de la seva família —va dir l’àvia—. Crec que se’n donava vergonya. No sé quins motius tenia, però no els volia conèixer. I nosaltres no l’hi podíem pas obligar.

—Però jo podria tenir avis a Swansea. I oncles i tietes i cosins que no conec.

—Sí —va dir l’avi—. Però nosaltres no ho sabem.

—Però la mare sí.

—Suposo que sí.

—Doncs, l’hi preguntaré —va dir Lloyd.





IV


Daisy estava enamorada. Ara sabia que no havia estimat mai ningú abans de Lloyd. No havia estimat mai Boy de debò, si bé en algun moment el noi l’havia excitada. Pel que fa al pobre Charlie Farquharson, com a molt li havia posat afecte. Es pensava que l’amor era una cosa que podia donar a qui ella volgués, i que la seva responsabilitat principal era escollir-lo amb intel·ligència. I tot d’una s’adonava que s’havia equivocat. La intel·ligència no hi tenia res a veure, i no podia triar. L’amor era un terratrèmol.

Llevat de les dues hores que passava amb Lloyd cada vespre, la vida li semblava buida. El dia era expectació; la nit era recollida.

Lloyd era el coixí on repenjava la galta. Era la tovallola amb què s’eixugava els pits quan sortia de la banyera. Era l’artell que es ficava a la boca i xuclava distretament.

Com ho havia pogut ignorar durant quatre anys? L’amor de la seva vida havia aparegut davant seu al Trinity Ball, i en l’únic en què s’havia fixat era que semblava que portés la roba d’un altre! Per què no l’havia abraçat i l’havia besat i havia insistit perquè es casessin immediatament?

Sospitava que ell sí que ho havia sabut sempre. Es devia enamorar d’ella des de bon començament. Li havia suplicat que deixés Boy.

«Deixa’l», havia dit la nit que van anar al music-hall del Gaiety. «Surt amb mi». I ella se n’havia rigut. Però ell havia vist la veritat a la qual ella estava cega.

No obstant això, una intuïció fonda l’havia impulsat a fer-li un petó, en la foscor d’una vorera de Mayfair, entre dos fanals. En aquell moment, s’ho havia pres com un caprici, però havia estat el més intel·ligent que havia fet mai, perquè segurament havia segellat la devoció de Lloyd per ella.

A Ty Gwyn es negava a pensar en el que passaria a continuació. Vivia al dia, solcant els núvols, somrient perquè sí. Va rebre una carta angoixada de la seva mare, des de Buffalo, li demanava per la seva salut i el seu estat d’ànim després de l’avortament, i la noia li va contestar tranquil·litzant-la. Olga li explicava les últimes notícies: Dave Rouzrokh havia mort a Palm Beach; Muffie Dixon s’havia casat amb Philip Renshaw; Rosa, l’esposa del senador Dewar, havia escrit un best-seller titulat Rere l’escenari de la Casa Blanca, amb fotografies de Woody. Tot això en un altre moment l’hauria posat malalta d’enyorament, però llavors només la va interessar lleugerament.

Només estava trista quan pensava en el fill que havia perdut. El dolor havia desaparegut immediatament, i l’hemorràgia s’havia acabat al cap d’una setmana, però la pèrdua l’afligia. Ja no plorava, però de tant en tant es trobava mirant al no-res i pensant si hauria tingut una nena o un nen, i com hauria estat, i llavors s’adonava, amb un sobresalt, que feia una hora que no s’havia mogut del lloc.

Havia arribat la primavera i Daisy caminava per les muntanyes ventoses, amb botes d’aigua i impermeable, i, de vegades, quan estava segura que només la podien sentir les ovelles, cridava com una boja: «T’estimo!».

La preocupava la reacció de Lloyd a les seves preguntes sobre els seus pares. Potser s’havia equivocat plantejant la qüestió; només havia aconseguit fer-lo patir. Tanmateix, la seva excusa era vàlida: tard o d’hora sortiria la veritat, i aquestes coses era millor sentir-les d’algú que t’estimava. La commovia veure’l tan perplex i dolgut, i això feia que encara l’estimés més.

Llavors Lloyd li va dir que havia demanat un permís per anar a Bournemouth, un poble de vacances de la costa sud, per assistir a la conferència anual del Partit Laborista la segona setmana de maig, que coincidia aquell any amb la festa anglesa de la Pentecosta.

Va dir que la seva mare també hi seria, i així tindria ocasió de preguntar-li pel seu pare. Daisy el veia desitjós i temorós alhora.

Lowther li havia negat el permís, però Lloyd va parlar amb el coronel Ellis-Jones al març, quan hi va anar per impartir-hi el curs, i el coronel o bé apreciava Lloyd o simpatitzava amb el partit, o totes dues coses, perquè li va concedir el permís i Lowther no va poder revocar la seva ordre. Van quedar entesos que si els alemanys envaïen França, es cancel·laria l’autorització.

A Daisy li feia molta por que Lloyd pogués marxar d’Aberowen sense saber que l’estimava. No sabia ben bé per què, però l’hi havia de dir abans que se n’anés.

Lloyd havia de marxar el dimecres següent i tornaria al cap de sis dies. Per una d’aquelles casualitats, Boy havia dit que passaria a veure-la i que arribaria dimecres al vespre, i per raons que no acabava d’entendre, Daisy s’alegrava que els dos homes no coincidissin a la casa.

Va decidir que confessaria el seu amor a Lloyd dimarts, el dia abans que se n’anés. No tenia ni idea del que diria l’endemà al seu marit.

Imaginant la conversa que tindria amb Lloyd, es va adonar que ell segurament li faria un petó, i que quan ho fes els sentiments els envairien i segurament farien l’amor. I després passarien la nit junts abraçats.

En aquell punt dels seus pensaments, la necessitat de ser discrets es va introduir inoportunament en el seu somieig. No podien veure Lloyd sortint del seu pis al matí; això no seria bo per a cap dels dos. Lowthie ja desconfiava prou. Daisy se n’havia adonat pel posat que li feia i la manera de tractar-la, alhora disgustada i maliciosa, com si cregués que era d’ell, i no de Lloyd, de qui s’havia d’enamorar.

Seria molt millor que ella i Lloyd es veiessin en un altre lloc per tenir aquella conversa premonitòria. Va pensar en les habitacions de l’ala oest que no s’utilitzaven i es va quedar sense alè. Lloyd podria sortir a la matinada i encara que algú el veiés, no sabria que havia estat amb ella. Ella marxaria més tard, vestida, i faria veure que buscava un objecte perdut de la família, com ara una pintura. De fet, pensava, elaborant la mentida que diria si calia, podia agafar qualsevol objecte de la cambra dels mals endreços i deixar-lo al dormitori per fer-lo servir després com a prova de la seva coartada.

Dimarts a les nou, quan els estudiants eren a classe, va pujar al pis de dalt amb uns flascons de perfum amb taps de plata ennegrits i un mirall de mà a joc. Ja se sentia culpable. Havien retirat la catifa i les seves passes ressonaven sobre els taulons del terra de fusta, com si anunciessin que s’acostava una dona escarlata. Sortosament, als dormitoris no hi havia ningú.

Va anar a la suite Gardenia, que li semblava que es feia servir per guardar la roba de llit. Quan hi va entrar no hi havia ningú al passadís. Va tancar la porta cautelosament. Li costava respirar. «I encara no he fet res», va pensar.

L’havia encertat: per tota la cambra, arrambats a les parets amb paper pintat de gardènies, hi havia piles de llençols i mantes i coixins embolicats amb fundes de cotó aspre i lligats amb cordills, com si fossin paquets.

La cambra feia pudor de resclosit i Daisy va obrir una finestra. El mobiliari original encara era allà: un llit, un armari, una calaixera, un escriptori i un tocador amb forma de ronyó i tres miralls. Va posar els flascons sobre el tocador i va fer el llit amb uns llençols que va trobar empaquetats. La roba estava fresca.

«Ara sí que he fet alguna cosa», va pensar. «He fet el llit per al meu amant i per a mi».

Va mirar els coixins blancs i les mantes roses amb el voraviu de setí i es va veure amb Lloyd, abraçats, petonejant-se frenèticament. El pensament la va excitar tant que es va marejar.

Va sentir passos a fora que ressonaven en els taulons, com abans els seus. Qui podia ser? Potser en Morrison, el vell lacai, que anava a revisar una canal que degotava o un vidre trencat. Amb el cor accelerat pel sentiment de culpa, va esperar que els passos s’acostessin i s’allunyessin.

L’ensurt li va calmar l’excitació i li va refredar l’escalfor que sentia per dins. Va fer una última ullada a la cambra i va sortir.

Al passadís no hi havia ningú.

Va caminar i les seves sabates pregonaven el seu pas, però es va convèncer que era del tot innocent. Podia anar on volgués; tenia més dret a ser-hi que ningú. Era casa seva. El seu marit era l’hereu de la finca.

El marit que estava planejant trair tan cautelosament.

Sabia que hauria d’haver estat paralitzada per la culpa, però de fet se’n moria de ganes; estava consumida pel desig.

A continuació havia d’informar Lloyd. La vigília el noi havia anat al seu pis, com sempre, i no havia pogut quedar amb ell, perquè sabia que li hauria demanat que s’expliqués i ella li hauria explicat tot i se l’hauria endut al llit i hauria esguerrat el pla. Per tant, havia de parlar amb ell aquell dia ni que fos un moment.

Durant el dia no acostumava a veure’l si no es trobaven per casualitat al vestíbul o a la biblioteca. Com podia estar segura de trobar-lo? Va pujar a les golfes per l’escala del darrere. Els estudiants no eren a les seves habitacions, però hi havia un pot de loció per als cabells al costat de la navalla d’afaitar de Lloyd. El va obrir i el va ensumar: sí, era la seva, de llimona i espècia. Era presumit? Potser una miqueta. Normalment anava polit, fins i tot amb l’uniforme.

Li deixaria una nota. A la part de dalt de l’armari hi havia un bloc de paper de carta barat. El va obrir i en va arrencar un full. Amb la mirada va buscar alguna cosa per escriure. Sabia que Lloyd tenia una ploma negra amb el nom gravat però la devia portar a sobre per agafar apunts a classe. Va trobar un llapis al calaix de dalt.

Què hi posaria? Havia d’anar amb compte, per si una altra persona llegia la nota. Finalment només va escriure: «Biblioteca». Va deixar el bloc obert a la calaixera, on era impossible que Lloyd no el veiés, i va sortir de l’habitació.

No la va veure ningú.

S’imaginava que en algun moment Lloyd aniria a la seva habitació, potser per carregar de tinta la ploma en el tinter de la calaixera. Veuria la nota i baixaria.

Va anar a la biblioteca a esperar.

El matí se li va fer llarg. Últimament llegia autors victorians, que semblaven entendre com se sentia, però aquest dia la senyora Gaskell no aconseguia abstreure-la i es va passar mig matí mirant per la finestra. Era maig i hi hauria d’haver hagut un acolorit escampall de flors de primavera als terrenys de Ty Gwyn, però la majoria dels jardiners havien ingressat a les forces armades, i la resta cultivaven hortalisses, no flors.

Abans de les onze va entrar una colla d’estudiants a la biblioteca i van seure a les cadires de pell verda amb els seus quaderns, però Lloyd no hi era.

Daisy sabia que l’última classe del matí s’acabava a dos quarts d’una. En aquell moment, els homes es van aixecar i van sortir de la biblioteca, però Lloyd no va aparèixer.

Va pensar que segurament aniria a la seva habitació per deixar els llibres i rentar-se les mans al lavabo.

Van passar els minuts i va sonar el gong del dinar.

Llavors va entrar Lloyd i el cor de Daisy va fer un salt. Semblava amoïnat.

—He vist la teva nota —va dir—. Que passa res?

El primer en què pensava sempre era en ella. Per a ell, un problema de Daisy no era una molèstia, sinó una oportunitat d’ajudar-la que aprofitava amb gust. Cap home s’havia preocupat d’aquesta manera per ella, ni tan sols el seu pare.

—No passa res —va dir—. Saps com són les gardènies?

S’havia passat el matí assajant el que li diria.

—Suposo que sí. S’assemblen a les roses. Per què?

—A l’ala oest hi ha una estança que s’anomena suite Gardenia. Té una gardènia blanca pintada a la porta i està plena de roba de llit desada. Creus que la podries trobar?

—I tant.

—Aquesta nit, en lloc de venir al pis, quedem allà. A l’hora de sempre.

La va mirar atentament, intentant endevinar què tramava.

—D’acord —va dir—. Però, per què?

—Et vull dir una cosa.

—Quina emoció —va dir Lloyd, però semblava perplex.

Daisy s’imaginava el que li passava pel cap. L’il·lusionava la idea que ella pogués estar tramant una cita romàntica i alhora es deia a si mateix que era una bestiesa.

—Vés a dinar —va dir, i en veure que dubtava, va afegir—: Ens veurem a la nit.

—Me’n moro de ganes —va dir ell, i va marxar.

Daisy va tornar al seu pis. Maisie, que no era una gran cuinera, li havia preparat un entrepà amb dues llesques de pa i un tall de pernil de llauna. Daisy tenia la panxa plena de papallones: no s’hauria pogut menjar ni un gelat de préssec.

Es va estirar una mica. Els pensaments que li venien al cap sobre la propera nit eren tan explícits que li feia vergonya. Amb Boy, que era obvi que havia tingut molta experiència amb altres dones, havia après moltes coses sobre el sexe i sabia què agradava als homes. Volia fer-ho tot amb Lloyd, petonejar-li totes les parts del cos, fer el que Boy anomenava soixante-neuf i empassar-se’n el semen. Els pensaments eren tan excitants que va necessitar tota la força de voluntat per resistir la temptació de donar-se plaer ella mateixa.

A les cinc va prendre un te, es va rentar els cabells i es va banyar amb calma, a més d’afaitar-se les aixelles i retallar-se el pèl púbic. Es va eixugar i es va fregar tot el cos amb una loció corporal lleugera. Es va perfumar i es va començar a vestir.

Es va posar roba interior nova i es va emprovar tots els vestits. Li agradava un amb unes ratlles fines blaves i blanques, però anava cordat per davant amb botonets que tardaria anys a descordar, i sabia que voldria despullar-se ràpidament. Va veure que pensava com una meuca i no sabia si trobar-ho divertit o vergonyós. Al final es va decidir per un vestit de caixmir senzill, fins al genoll, que li ressaltava les cames.

Es va mirar a l’estret mirall de la part interior de la porta de l’armari i es va agradar.

Es va asseure al llit per posar-se les mitges i llavors va entrar Boy.

Li va caure l’ànima als peus. Si no hagués estat asseguda, hauria caigut. El va mirar amb incredulitat.

—Sorpresa! —va fer Boy amb alegria—. He vingut un dia abans.

—Sí —va dir ella, quan va poder parlar—. Sorpresa.

Es va inclinar per fer-li un petó. A Daisy no li havia agradat mai que li fiqués la llengua a la boca, perquè sempre tenia gust d’alcohol i tabac. Ell no tenia cap consideració, i de fet la forçava expressament. Però aquell dia, empesa per la culpa, li va respondre amb la seva llengua.

—Renoi! —Es va quedar sense respiració—. Veig que estàs animada.

«No en tens ni idea», va pensar Daisy. «Això és el que espero».

—Ens van avançar un dia l’exercici —va explicar Boy—. No he tingut temps d’avisar-te.

—Et quedaràs aquesta nit? —va preguntar.

—Sí.

I Lloyd marxava l’endemà.

—No sembles contenta —va observar Boy. Li va mirar el vestit—. Que anaves a sortir?

—A on? —S’havia d’asserenar—. A fer unes copes al Two Crowns, per exemple? —va preguntar Daisy amb sarcasme.

—Ara que ho dius, fem una copa.

Boy va sortir de l’habitació per anar a buscar alguna cosa per beure.

Daisy es va tapar la cara amb les mans. Com era possible? Tot el seu pla a fer punyetes. Havia de trobar una manera d’avisar Lloyd. Però tampoc li podia declarar el seu amor en veu baixa i amb presses, amb Boy a quatre passes.

Va decidir que tot el pla s’hauria d’ajornar. Només serien uns dies: Lloyd tornaria dimarts. L’espera seria un turment, però sobreviuria, i el seu amor també. Tenia ganes de plorar de desil·lusió.

Va acabar de posar-se les mitges i les sabates, i va entrar a la saleta.

Boy havia trobat una ampolla d’escocès i dos vasos. Daisy en va prendre una mica per no fer-se l’estranya.

—He vist que la noia preparava una panada de peix per sopar. Em moro de gana. Que és bona cuinera?

—No gaire. Però, si tens gana, el que fa es pot menjar.

—Bé, què hi farem! Almenys tenim whisky —va dir, i se’n va servir una mica més.

—Què has fet aquests dies? —Necessitava que parlés per no haver-ho de fer ella—. Vas anar a Noruega?

Els alemanys estaven guanyant la primera batalla per terra de la guerra en aquell país.

—No, gràcies a Déu. És un desastre. Aquesta nit se celebra un gran debat a la Cambra dels Comuns.

I es va posar a parlar dels errors que havien comès els comandaments britànic i francès.

Quan van tenir el sopar a punt, Boy va baixar al celler a buscar vi i Daisy va veure-hi una oportunitat per avisar Lloyd. Però on devia ser? Va mirar el rellotge. Eren dos quarts de vuit. Devia estar sopant al menjador. No podia entrar-hi i parlar-li a cau d’orella si estava assegut a taula amb els seus companys oficials. Seria com dir a tothom que eren amants. Hi havia alguna manera de treure’l d’allà? Es va esprémer el cervell, però abans que se li acudís res, Boy va tornar tot content amb una ampolla de Dom Pérignon de 1921.

—La primera anyada que van fer —va dir—. És històrica.

Van seure a taula i es van menjar la panada de peix que havia preparat Maisie. Daisy va prendre una copa de xampany, però no sabia com fer-s’ho per menjar. Va remenar el que tenia al plat mirant de semblar normal. Boy va repetir.

Per postres Maisie els va servir préssec en almívar amb llet condensada.

—La guerra ha fet molt de mal a la cuina britànica —va dir Boy.

—Tampoc no és que abans valgués gaire —va comentar Daisy, encara fent esforços per aparentar normalitat.

En aquell moment Lloyd devia ser a la suite Gardenia. Què faria si no li podia enviar un missatge? S’hi quedaria tota la nit esperant que ella arribés? Es donaria per vençut a mitjanit i tornaria al seu llit? O baixaria a buscar-la? Això crearia una situació molt incòmoda.

Boy va treure un gran cigar i va fumar amb satisfacció, sucant de tant en tant l’extrem que no estava encès en una copa de brandi. Daisy va intentar pensar una excusa per deixar-lo sol un moment i pujar, però no sabia quina. Quin pretext podia tenir per visitar les cambres dels estudiants en aquella hora de la nit?

Encara no havia fet res quan Boy es va treure el cigar de la boca per parlar.

—Bé, ja és hora d’anar a dormir. Vols anar al lavabo primer?

Com que no sabia què fer, es va aixecar i va anar al dormitori. A poc a poc, es va treure la roba que s’havia posat amb tanta il·lusió per a Lloyd. Es va rentar la cara i es va posar la camisa de dormir menys seductora que tenia, i es va ficar al llit.

Boy estava moderadament borratxo quan es va ficar al llit, però tenia ganes de sexe. La sola idea l’horroritzava.

—Em sap greu —va dir—, però el doctor Mortimer em va advertir que no tinguéssim relacions conjugals fins d’aquí a tres mesos.

No era veritat. Mortimer havia dit que, quan l’hemorràgia s’aturés, no passaria res. Es va sentir molt mentidera. Precisament havia pensat fer-ho amb Lloyd aquella nit.

—Què? —va protestar Boy amb indignació—. Per què?

—Diu que si ho féssim massa aviat, podria afectar les possibilitats de tornar-me a quedar embarassada —va improvisar.

Això el va convèncer. Desitjava un hereu amb desesperació.

—Ah, bé —va dir, i es va girar d’esquena.

Al cap d’un minut s’havia adormit.

Daisy es va quedar desperta, amb el cap com un timbal. Es podia escapar? S’hauria de vestir, perquè no es podia passejar per la casa en camisa de dormir. Boy dormia profundament, però sovint es despertava per anar al lavabo. I si es despertava mentre ella no hi era i veia que tornava vestida? Què li explicaria que fos creïble per al seu marit? Tothom sabia que només hi havia un motiu perquè una dona es passegés furtivament a la nit per una casa de camp.

Segur que Lloyd patia. I ella també, se l’imaginava sol i decebut en aquella habitació amb pudor de resclosit. S’estiraria amb l’uniforme posat i s’adormiria? Passaria fred si no es tapava amb una manta. S’imaginaria que havia passat alguna cosa inesperada o pensaria que l’havia plantat sense cap consideració? Potser se sentiria defraudat i s’enfadaria amb ella.

Li queien les llàgrimes. Boy roncava, o sigui que no se n’adonava.

Es va endormiscar a altes hores de la matinada i va somiar que havia d’agafar un tren, però no parava de sortir-li entrebancs que no la deixaven arribar: el taxi la portava al lloc equivocat, havia de caminar més del que es pensava carregada amb la maleta, no trobava el bitllet i quan arribava a l’andana l’esperava una diligència antiga que tardaria dies a arribar a Londres.

Quan es va despertar, Boy era a la cambra de bany, afaitant-se.

Daisy estava desmoralitzada. Es va aixecar i es va vestir. Maisie va preparar l’esmorzar i Boy va menjar ous amb cansalada i torrades amb mantega. Quan van acabar eren les nou. Lloyd havia dit que marxaria a les nou. Devia ser al vestíbul, amb la maleta a la mà.

Boy es va aixecar de taula i va anar al lavabo, se’n va endur el diari. Daisy coneixia els seus hàbits matinals: s’hi estaria cinc o deu minuts. De sobte l’apatia es va esfumar. Va sortir del pis i va pujar corrents l’escala per anar al vestíbul.

Lloyd no hi era. Ja devia haver marxat. A Daisy li va caure l’ànima als peus.

De tota manera devia haver anat caminant a l’estació, pensava, només els rics o els impedits agafaven taxis per a una distància d’un quilòmetre i mig. Potser encara l’atraparia. Va sortir d’una revolada.

El va veure a uns cent metres, carregat amb la maleta i caminant a bon pas. El cor li va fer un salt. Va oblidar la prudència i es va posar a córrer darrere d’ell.

Davant d’ella, pel passeig, baixava un camió petit de l’exèrcit dels que anomenaven Tilly. Amb desànim, Daisy va veure que reduïa la velocitat al costat de Lloyd.

—No! —va exclamar Daisy, però Lloyd era massa lluny.

El noi va llançar la maleta a la caixa del camió i amb un salt va pujar a la cabina, al costat del conductor.

Daisy va continuar corrent, però era endebades. El petit camió va tornar a engegar i va agafar velocitat.

Daisy es va aturar. Es va redreçar i va observar com el Tilly travessava el reixat de Ty Gwyn i desapareixia en la llunyania. Va intentar no plorar.

Al cap d’un moment va fer mitja volta i va tornar cap a casa.





V


Camí de Bournemouth, Lloyd va passar una nit a Londres, i aquell vespre, el dimecres 8 de maig, era a la galeria dels visitants de la Cambra dels Comuns, observant el debat que decidiria el destí del primer ministre, Neville Chamberlain.

Era com ser al galliner del teatre: els seients estaven molt junts i eren durs, s’havia de mirar avall en picat per veure l’espectacle. Aquell dia la galeria estava plena de gom a gom. Lloyd i Bernie, el seu padrastre, havien aconseguit entrades amb dificultat, gràcies a la influència d’Ethel, la seva mare, que estava asseguda amb l’oncle Billy entre els parlamentaris laboristes en aquella cambra tan atapeïda.

Lloyd encara no havia pogut preguntar pel seu pare i la seva mare reals: tothom estava pendent de la crisi política. Tant Lloyd com Bernie volien que Chamberlain dimitís. El conciliador amb el feixisme tenia poca credibilitat com a dirigent en una guerra, i la catàstrofe de Noruega encara ho feia més palès.

El debat havia començat la nit anterior. Ethel els havia dit que tothom havia atacat Chamberlain amb fúria, no sols els parlamentaris laboristes, sinó també els seus. El conservador Leo Amery li havia citat Cromwell: «Fa massa que seu aquí per al poc bé que ha fet. Jo dic que marxi i ens deixi d’una vegada. En nom de Déu, vagi-se’n!».

Era un discurs cruel venint d’un company, i encara ho era més el cor de veus que es va alçar a tots dos costats de la cambra: «Escolti-ho! Escolti-ho».

La mare de Lloyd i altres parlamentàries s’havien reunit a la seva sala del palau de Westminster i s’havien posat d’acord per forçar una votació. Els homes no les havien pogut aturar i van decidir donar-los suport. Quan dimecres es va anunciar la decisió, el debat es va transformar en unes eleccions per a Chamberlain. El primer ministre va acceptar el desafiament i, encara que a Lloyd li semblés un senyal de debilitat, va apel·lar als seus amics perquè li fessin costat.

Aquella nit van continuar els atacs. Lloyd trobava que se’ls mereixia. Detestava Chamberlain per la política que havia seguit amb Espanya. Durant dos anys, del 1937 al 1939, Chamberlain havia defensat la «no-intervenció» de la Gran Bretanya i França a la guerra civil espanyola, mentre Alemanya i Itàlia abocaven armes i homes a l’exèrcit insurgent, i els ultraconservadors nord-americans venien petroli i camions a Franco. Si un polític britànic era culpable dels assassinats en massa comesos per Franco, aquest era Neville Chamberlain.

—Però, de fet —va dir Bernie a Lloyd durant un moment de calma—, en Chamberlain no té cap culpa del desastre de Noruega. Winston Churchill és el primer lord de l’Almirallat i la teva mare diu que va ser ell qui va forçar la invasió. Després de tot el que ha fet en Chamberlain a Espanya, Àustria i Txecoslovàquia, ara resultarà que perdrà el poder per una cosa que no és culpa seva.

—Tot és responsabilitat última del primer ministre —va apuntar Lloyd—. Ser el líder significa això.

Bernie va somriure amb suficiència i Lloyd sabia que pensava que els joves veien les coses d’una manera massa senzilla, però va tenir el detall de no dir-ho.

Va ser un debat sorollós, però la cambra es va calmar quan l’antic primer ministre, David Lloyd George, es va posar dret. A Lloyd li havien posat el nom per ell. Tenia setanta-set anys i era un home d’Estat de cabells blancs, que parlava amb l’autoritat d’haver guanyat la Gran Guerra.

Va ser despietat.

«La qüestió no és qui són els amics del primer ministre», va dir, verbalitzant l’obvietat amb un sarcasme desdenyós. «La qüestió és molt més important».

Una vegada més, Lloyd es va animar en constatar que els crits de suport procedien tant del costat dels conservadors com del de l’oposició.

«Ha demanat sacrificis», va dir Lloyd George, i el seu accent nasal de Gal·les del Nord n’accentuava encara més el to de menyspreu. «En aquesta guerra, el sacrifici que millor contribuiria a la victòria seria que ell tornés els segells del seu càrrec».

L’oposició va cridar entusiasmada i Lloyd va veure la seva mare aplaudint.

Churchill va clausurar el debat. Com a orador estava a l’altura de Lloyd George, i aquest últim temia que fos capaç de rescatar Chamberlain. Però tenia en contra la Cambra, que l’interrompia i l’escarnia, de vegades tan fort que no se’l sentia enmig de l’enrenou.

A les onze es van asseure i va començar la votació.

El sistema de votació era farragós. En lloc d’alçar la mà o marcar un paperet, els parlamentaris van haver de sortir de la cambra perquè els comptessin mentre travessaven dues avantsales, una per al sí i una altra per al no. Van tardar entre quinze i vint minuts. Ethel deia que allò s’ho havia inventat algú que no tenia gaire feina i que estava segura que aviat es modernitzaria.

Lloyd va esperar amb ansietat. La caiguda de Chamberlain li produiria una enorme satisfacció, però no era segura en absolut.

Per distreure’s va pensar en Daisy, que sempre era una ocupació gratificant. Les últimes vint-i-quatre hores a Ty Gwyn havien estat molt rares: primer una nota d’una sola paraula «Biblioteca», després una conversa apressada, amb la temptadora cita a la suite Gardenia; llavors una nit sencera d’espera, fred, avorrit i perplex, per una dona que no es va presentar. S’hi havia quedat fins a les sis del matí, sentint-se fatal però incapaç de perdre l’esperança fins al moment que es va veure obligat a rentar-se, afaitar-se, canviar-se de roba i fer la maleta per marxar.

Era evident que havia passat alguna cosa, o que la noia havia canviat d’opinió, però què pretenia quan l’havia convocat? Havia dit que li volia dir una cosa. Tenia pensat dir-li una cosa tant impactant que mereixia tota aquella dramatització? O bé una cosa tan trivial que s’havia descuidat d’anar-hi? Hauria d’esperar a dimarts per preguntar-l’hi.

No havia explicat a la seva família que Daisy era a Ty Gwyn, perquè això significaria que hauria d’explicar-los quina relació tenia amb ella i no s’hi veia amb cor, ja que ni ell mateix no ho sabia. Estava enamorat d’una dona casada? No ho sabia. Què sentia ella per ell? No ho sabia. El més probable era que Daisy i ell fossin bons amics que havien perdut l’oportunitat d’enamorar-se. I no se sentia capaç de reconèixer-ho perquè li semblava insuportablement definitiu.

—Si Chamberlain plega, qui s’hi posarà? —va preguntar a Bernie.

—Les apostes diuen que Halifax.

En aquell moment lord Halifax era ministre d’Afers Estrangers.

—No! —va exclamar Lloyd, amb indignació—. No podem tenir un comte de primer ministre, en un moment com aquest. A més, és un altre conciliador, tan dolent com Chamberlain!

—Hi estic d’acord —va dir Bernie—, però qui més hi ha?

—I Churchill?

—No saps què va dir Baldwin de Churchill? —Baldwin, que era conservador, havia estat primer ministre abans de Chamberlain—. «Quan va néixer Winston, moltes fades es van precipitar al seu bressol amb regals, imaginació, eloqüència, laboriositat, habilitat, i llavors va arribar una fada que va dir: “Ningú no té dret a rebre tants dons”. El va agafar i li va fer una sacsejada tal, que es va quedar sense criteri ni prudència».

—És molt enginyós, però és veritat? —va preguntar Lloyd, somrient.

—Una mica sí. A l’última guerra va ser responsable de la campanya dels Dardanels, on vam patir una derrota espantosa. Ara ens ha empès a l’aventura noruega; un altre fracàs. És un bon orador, però les proves demostren que té tendència a fer-se il·lusions.

—Als anys trenta, va tenir raó sobre la necessitat de rearmar-nos —va comentar Lloyd—, quan tothom hi estava en contra, Partit Laborista inclòs.

—Churchill cridaria al rearmament al Paradís, encara que el lleó confraternitzés pacíficament amb el xai.

—Penso que necessitem un primer ministre amb certa agressivitat. Volem un primer ministre que bordi, no que grinyoli.

—Mira, potser ja el tens. Estan tornant els comptadors.

Es van anunciar els vots. Hi havia dos-cents vuitanta sís i dos-cents nos. Chamberlain havia guanyat. La cambra era un guirigall. Els simpatitzants del primer ministre aplaudien, però els altres bramaven perquè dimitís.

Lloyd estava molt decebut.

—Després de tot el que ha passat, com pot ser que encara el vulguin?

—No treguis conclusions precipitades —el va advertir Bernie, mentre el primer ministre marxava i l’enrenou es calmava. Bernie feia càlculs amb un llapis al marge d’un Evening News—. Normalment el govern obté una majoria de dos-cents quaranta. Ha baixat a vuitanta. —Va gargotejar unes sumes i restes—. Calculant a ull els parlamentaris absents, diria que uns quaranta simpatitzants del govern han votat contra en Chamberlain, i seixanta més se n’han abstingut. És un cop terrible per a un primer ministre: cent dels seus companys no hi confien.

—Però n’hi ha prou per fer-lo dimitir? —va preguntar Lloyd, amb impaciència.

Bernie va separar els braços fent un gest de rendició.

—No ho sé.





VI


L’endemà, Lloyd, Ethel, Bernie i Billy van anar a Bournemouth amb tren.

El vagó estava ple de delegats de tota la Gran Bretanya, que es van passar tot el trajecte comentant el debat de la nit anterior i el futur del primer ministre, amb accents que anaven des de l’aspre i sec de Glasgow a l’aspirat i atropellat cockney. Allà Lloyd tampoc no va tenir ocasió de plantejar a la seva mare la pregunta que l’obsessionava.

Com la majoria dels delegats, no es podien permetre allotjar-se als hotels elegants dels turons i es van quedar a passar la nit en una pensió dels afores. Al vespre, van anar tots quatre a un pub i van seure en un racó. Lloyd va veure que era la seva oportunitat.

Bernie va anar a buscar una ronda de begudes. Ethel va comentar que feia temps que no sabia res de la seva amiga Maud, que era a Berlín. Estava preocupada, ja que la guerra havia eliminat el correu postal entre Alemanya i la Gran Bretanya.

Lloyd va fer un glop de la gerra de cervesa abans de parlar.

—M’agradaria saber més coses del meu pare de veritat —va deixar anar amb decisió.

—En Bernie és el teu pare —va saltar Ethel.

«Esquivant la resposta com sempre!», va pensar Lloyd reprimint la fúria que li va pujar de seguida per dins.

—No cal que m’ho diguis —va dir—. I no cal que li digui a en Bernie que l’estimo com un pare, perquè ja ho sap.

Bernie li va donar uns copets a l’espatlla en un gest maldestre, però d’autèntic afecte.

—Però tinc curiositat per saber coses d’en Teddy Williams —va continuar Lloyd, amb una veu insistent.

—Hem de parlar del futur, no pas del passat —va dir Billy—. Estem en guerra.

—Per això mateix —va insistir Lloyd—. Per això vull que ara em contesteu. No tinc ganes d’esperar; aviat aniré a combatre i no vull morir en la ignorància.

Li semblava que era un argument irrebatible.

—Ja saps tot el que s’ha de saber —va dir Ethel, sense mirar-lo.

—No, no ho sé —va etzibar Lloyd, fent un esforç per no perdre la paciència—. On són els meus altres avis? Tinc oncles, tietes i cosins?

—En Teddy Williams era orfe —va aclarir Ethel.

—I va créixer en un orfenat?

—Per què ets tan tossut? —va rondinar Ethel, amb irritació.

Lloyd va deixar que la seva veu traslluís el mateix grau d’enuig.

—Perquè sóc com tu!

Bernie no va poder dissimular un somriure.

—Això sí que és veritat.

A Lloyd no li feia gràcia.

—Quin orfenat?

—M’ho devia dir, però no me’n recordo. A Cardiff, crec.

—Has tocat un punt sensible, Lloyd, fill —va intervenir Billy—. Beu-te la cervesa i deixa-ho córrer.

—Jo també tinc punts sensibles, oncle Billy, moltes gràcies —va contestar Lloyd, enfadat—, i n’estic tip, de mentides.

—Au, va —va dir Bernie—, no parlem de mentides.

—Perdona, pare, però ho havia de dir. —Lloyd va aixecar una mà per impedir interrupcions—. L’última vegada que ho vaig preguntar, la mare em va dir que la família d’en Teddy Williams era de Swansea, però que es traslladaven sovint per la feina del pare. Ara diu que va créixer en un orfenat de Cardiff. Una de les dues versions és mentida, o totes dues.

Finalment, Ethel el va mirar a la cara.

—Jo i en Bernie t’hem alimentat, t’hem vestit i t’hem portat a escola i a la universitat —va dir, tota indignada—. No tens motius per queixar-te.

—I sempre us estaré agraït i sempre us estimaré —va dir Lloyd.

—Per què t’ha agafat tan fort, ara? —va preguntar Billy.

—Per una cosa que em va dir algú a Aberowen.

La seva mare no va contestar, però li va passar un llampec de por pels ulls.

«A Gal·les hi ha algú que sap la veritat», va pensar Lloyd.

Va persistir.

—Em van dir que potser la Maud Fitzherbert es va quedar embarassada el mil nou-cents catorze i van fer passar el seu fill com a teu, i a canvi et van regalar la casa de Nutley Street. —Ethel va fer una rialleta desdenyosa—. Això explicaria dues coses —va continuar Lloyd, aixecant una mà—. Una, l’estranya amistat entre tu i la senyora Maud. —Va ficar una mà a la butxaca de l’americana—. Dues, aquesta foto meva amb bigoti llarg.

Els va ensenyar la fotografia. Ethel se la va mirar sense dir res.

—Oi que podria ser jo? —va dir Lloyd.

—Sí, Lloyd, podries ser tu —va dir Billy en to conciliador—. Però no l’ets, evidentment, o sigui que para de fer-nos perdre el temps i digues-nos qui és.

—És el pare del comte Fitzherbert. Deixa tu de fer-me perdre el temps, oncle Billy, i tu també, mare. Sóc fill de la Maud?

—L’amistat entre la Maud i jo va ser una aliança política, bàsicament. Es va trencar quan no vam estar d’acord amb l’estratègia de les sufragistes i es va recuperar més tard. L’aprecio molt i em va donar moltes oportunitats en la vida, però no hi ha cap vincle secret entre totes dues. Ella no sap qui és el teu pare.

—D’acord, mare —va dir Lloyd—. M’ho crec. Però aquesta foto…

—L’explicació d’aquesta semblança… —No va poder acabar la frase.

Però Lloyd no la pensava deixar escapar.

—Vinga —va dir sense pietat—. Digue’m la veritat.

—Estàs sacsejant l’arbre equivocat, noi —va tornar a intervenir Billy.

—Sí? Molt bé, doncs, orienta’m. Per què no ho fas?

—No em correspon a mi.

Això era com un reconeixement.

—O sigui que m’heu mentit.

Bernie semblava estupefacte.

—Estàs dient que la història d’en Teddy Williams no és veritat? —va preguntar a Billy.

Semblava que se l’havia cregut tots aquells anys, com Lloyd. Billy no va contestar i tots van mirar Ethel.

—Ah, a fer punyetes —va dir—. Com diria el meu pare: «Pots estar segur que els teus pecats et sortiran al pas». Molt bé, vols la veritat i la tindràs, però t’aviso que no t’agradarà.

—Prova-ho —va dir Lloyd, imprudentment.

—No ets fill de la Maud. Ets fill d’en Fitz.





VII


L’endemà, divendres, 10 de maig, Alemanya va envair Holanda, Bèlgica i Luxemburg.

Lloyd va sentir la notícia a la ràdio mentre esmorzava amb els seus pares i l’oncle Billy a la fonda. No el va sorprendre: a l’exèrcit tothom creia que la invasió era imminent.

Estava molt més desconcertat pel que havia sabut la vigília. Aquella nit s’havia passat moltes hores despert, enfadat perquè l’haguessin enganyat durant tant de temps, i alhora desanimat davant la perspectiva de ser fill d’un aristòcrata de dretes i conciliador, i, a sobre, el sogre de l’encantadora Daisy.

—Com te’n vas poder enamorar? —va recriminar a la seva mare, al pub.

La resposta d’ella va ser immediata.

—Ara no siguis hipòcrita. Tu estaves boig per aquella americana tan rica i era tan de dretes que es va casar amb un feixista.

Lloyd volia dir que el seu cas era diferent, però es va adonar de seguida que era el mateix. Ja no sabia quina relació tenia amb Daisy, però tenia clar que un dia se’n va enamorar. L’amor no era lògic. Si ell podia sucumbir a una passió irracional, la seva mare també. A més, tenien la mateixa edat, vint-i-un anys, quan va passar.

Li va dir que li hauria d’haver dit la veritat des del començament, però ella tenia un bon argument per justificar el que havia fet.

—Com hauries reaccionat, de petit, si t’hagués dit que eres fill d’un home ric, d’un comte? Quant de temps hauries tardat a fanfarronejar davant dels teus amics de l’escola? Imagina’t com s’haurien rigut de la teva fantasia infantil. Imagina’t com t’haurien odiat per ser superior a ells.

—Però més endavant…

—No ho sé —va dir Ethel, molt cansada—. No trobava mai el moment.

D’entrada, Bernie s’havia posat blanc, però es va recuperar de seguida i va tornar a comportar-se amb la flegma de sempre. Va dir que entenia per què Ethel no li havia explicat la veritat.

—Un secret que s’explica deixa de ser un secret.

Lloyd va voler saber quina relació tenia ella amb el comte.

—Suposo que alguna vegada us veieu, a Westminster.

—Molt de tant en tant. Els nobles tenen seccions separades del palau, amb restaurants i bars propis, i quan ens trobem normalment és perquè hem quedat prèviament.

Aquella nit Lloyd estava massa trasbalsat i confós per saber què sentia. El seu pare era Fitz, l’aristòcrata, el conservador, el pare de Boy, el sogre de Daisy. Havia d’estar trist per això, enfadar-se, suïcidar-se? El descobriment era tan aclaparador que se sentia entumit. Era com una d’aquelles ferides tan greus que al començament no se sent el dolor.

La notícia del matí li va permetre pensar en una altra cosa.

A primera hora l’exèrcit alemany havia fet un atac llampec a l’oest. Encara que ja hi comptessin, Lloyd sabia que, per molts esforços que hagués fet la intel·ligència aliada, no havia estat capaç de descobrir la data anticipadament, i als exèrcits d’aquells països petits els havien agafat per sorpresa. Sigui com vulgui, combatien amb totes les seves forces.

—Segurament és veritat —va comentar Billy—, però si no ho fos la BBC diria el mateix.

El primer ministre Chamberlain havia convocat reunió del gabinet, que s’estava celebrant en aquell precís moment. Tanmateix, l’exèrcit francès, reforçat per deu divisions britàniques que ja eren a França, feia temps que havia aprovat un pla per afrontar una invasió d’aquelles característiques, i aquell pla s’havia posat en marxa automàticament. Les tropes aliades havien travessat la frontera francesa i havien entrat a Holanda i Bèlgica des de l’oest, des d’on s’havien dirigit ràpidament cap a la línia alemanya.

Suportant el pes de l’impacte de la notícia, la família Williams va agafar l’autobús per anar al centre de la ciutat i arribar al Pavelló de Bournemouth, on se celebrava la conferència del partit.

Allà van sentir notícies de Westminster. Chamberlain s’aferrava al poder. Billy es va assabentar que el primer ministre havia demanat a Clement Attlee, secretari general del Partit Laborista, que fos ministre del gabinet, d’aquesta manera governaria una coalició dels tres partits principals.

Tots tres estaven consternats per aquesta perspectiva. Chamberlain, el conciliador, continuaria sent primer ministre i, en un govern de coalició, el Partit Laborista no tindria cap més remei que donar-li suport. Feia mal només de pensar-hi.

—Què ha dit, l’Attlee? —va preguntar Lloyd.

—Que hauria de consultar amb el Comitè Executiu Nacional —va contestar Billy.

—Aquests som nosaltres.

Tant Lloyd com Billy eren membres del Comitè, que tenia una reunió programada a les quatre de la tarda.

—Sí —va fer Ethel—. Comencem a sondejar a veure quin suport té el pla de Chamberlain en el Comitè.

—Cap, espero —va dir Lloyd.

—No n’estiguis tan segur —va dir la seva mare—. Segur que n’hi ha uns quants que volen mantenir Churchill allunyat al preu que sigui.

Lloyd va passar les hores següents en una activitat política constant, parlant amb membres del Comitè i els seus amics i ajudants a les cafeteries i els bars del pavelló i al passeig marítim. No va dinar, però va beure tant de te que se sentia com si flotés.

El va decebre adonar-se que no tothom compartia el seu punt de vista sobre Chamberlain i Churchill. Quedaven uns quants pacifistes de l’última guerra que volien la pau al preu que fos i estaven d’acord amb l’esperit conciliador de Chamberlain. D’altra banda, els parlamentaris gal·lesos encara veien Churchill com el ministre de l’Interior que havia enviat les tropes per trencar una vaga a Tonypandy. Havien passat trenta anys, però Lloyd va descobrir que, en política, la memòria era llarga.

A dos quarts de quatre, acompanyats d’una brisa fresca, Lloyd i Billy van passejar a la vora del mar fins a l’hotel Highcliff, on s’havia de celebrar la reunió. Quan va ser l’hora, van entrar-hi. Confiaven que la majoria del Comitè estaria en contra d’acceptar l’oferta de Chamberlain, però no en podien estar del tot segurs, i a Lloyd el preocupava el resultat.

Van entrar a la sala i van seure en una taula llarga amb els altres membres del Comitè A les quatre, puntualment, va entrar el secretari general del partit.

Clem Attlee era un home prim, de poques paraules, i sense pretensions, anava pulcrament vestit, era calb i duia bigoti. Semblava un advocat, com el seu pare, i la gent tendia a subestimar-lo. A la seva manera seca i distant va resumir per a la comissió els esdeveniments de les últimes vint-i-quatre hores, inclosa l’oferta de Chamberlain de formar una coalició amb els laboristes.

—Els he de fer dues preguntes —va dir a continuació—. La primera és: servirien a un govern de coalició amb Neville Chamberlain com a primer ministre?

Per tota la taula va ressonar un contundent «No!», més vehement del que Lloyd esperava. Estava encantat. Chamberlain, l’amic dels feixistes, el traïdor d’Espanya, estava acabat. Al món hi havia una mica de justícia.

Lloyd també va constatar la subtilesa amb què el discret Attlee havia conduït la reunió. No havia plantejat el tema perquè es discutís. No havia preguntat: «Què hauríem de fer?». No els havia donat l’ocasió d’expressar incertesa o indecisió. A la seva manera discreta els havia posat contra la paret i els havia fet triar. I Lloyd estava segur que la resposta que havia tingut era la que buscava.

—Aleshores, la segona pregunta és: servirien a una coalició amb un altre primer ministre? —va continuar Attlee.

La resposta no va ser tan coral, però va ser «Sí». Lloyd va fer una ullada a la taula i va veure clar que gairebé tothom hi estava a favor. Si és que hi havia algú en contra, no es va prendre la molèstia de demanar una votació.

—En aquest cas —va dir Attlee—. Diré a Chamberlain que el nostre partit treballarà en coalició, però només si ell dimiteix i es nomena un nou primer ministre.

A la taula es va sentir un murmuri de suport.

Lloyd va notar que Attlee havia tingut la prudència d’evitar preguntar qui hauria de ser el nou primer ministre.

—Me’n vaig a telefonar al número deu de Downing Street.

Havent dit això, va sortir de la sala.





VIII


Aquell vespre van convocar Winston Churchill al palau de Buckingham, com dictava la tradició, i el rei li va demanar que fos primer ministre.

Encara que Churchill fos conservador, Lloyd hi havia posat moltes esperances. Durant el cap de setmana Churchill va posar fil a l’agulla. Va formar un gabinet de guerra de cinc membres, entre els quals hi havia Clem Attlee i Arthur Greenwood, secretari general i vicesecretari del Partit Laborista. El dirigent sindicalista Ernie Bevin va ser nomenat ministre de Treball. Lloyd creia que era evident que Churchill volia un govern que fos realment interpartits.

Lloyd va fer la maleta per agafar el tren de tornada a Aberowen. Un cop allà, esperava que li donessin un destí de seguida, segurament a França. Però necessitava un parell d’hores per a ell. Es moria de ganes de sentir l’explicació de Daisy per al seu comportament de l’últim dijous. Saber que estava a punt de veure-la el feia sentir encara més impacient.

Mentrestant, l’exèrcit alemany avançava per Holanda i Bèlgica superant l’esforçada oposició amb un ímpetu que meravellava Lloyd. Diumenge al vespre, Billy va parlar per telèfon per posar-se en contacte amb el Ministeri de la Guerra, i després ell i Lloyd van demanar un antic atles escolar a la mestressa de la pensió i van estudiar el mapa del nord-oest d’Europa.

Amb l’índex, Billy va traçar una línia d’est a oest des de Düsseldorf, passant per Brussel·les, fins a Lille.

—Els alemanys empenyen per la part més fluixa de les defenses franceses: la secció septentrional de la frontera amb Bèlgica. —Va fer baixar el dit per la pàgina—. Pel sud, Bèlgica fa frontera amb les muntanyes de les Ardenes, una franja enorme de terreny muntanyós i boscós gairebé impracticable per als exèrcits motoritzats moderns. O això diu el meu amic del Ministeri de la Guerra. —El dit va continuar baixant—. Però més al sud, la frontera francoalemanya està defensada per una sèrie de potents fortificacions que s’anomenen Línia Maginot, i que arriba fins a Suïssa. —El dit va començar a pujar—. Però no hi ha fortificacions entre Bèlgica i el nord de França.

—Ningú no hi havia pensat fins ara? —va preguntar Lloyd, estranyat.

—És clar que sí. I tenim una estratègia per afrontar-ho. —Billy va abaixar la veu—. S’anomena Pla D. Ja no deu ser secret perquè s’està implantant. La millor part de l’exèrcit francès, més tota la força expedicionària britànica que ja és allà estan travessant la frontera cap a Bèlgica. Formaran una línia sòlida de defensa al riu Dyle. Això aturarà l’avançada alemanya.

Lloyd no es va quedar gaire tranquil.

—Vols dir que involucrarem la meitat de les nostres tropes en el Pla D?

—Bé cal comprovar si funciona.

—Val més que sí.

Els va interrompre la mestressa, que portava un telegrama per a Lloyd.

Per força havia de ser de l’exèrcit. Abans de marxar, Lloyd havia donat la seva adreça al coronel Ellis-Jones. El que l’estranyava era que no hagués arribat abans. Va estripar el sobre. El telegrama deia:


No tornis Aberowen Stop Presentar molls Southampton immediatament Stop À bientôt Signat ELLISJONES

No tornava a Ty Gwyn. Southampton era un dels ports més grans del país, un punt d’embarcament habitual per anar al continent, i estava situat a pocs quilòmetres de Bournemouth, una hora amb tren o autobús, com a màxim.

Amb el cor encongit, Lloyd va assumir que no veuria Daisy l’endemà. Potser no sabria mai què volia dir-li.

L’«À bientôt!» del coronel Ellis-Jones confirmava la deducció òbvia.

Lloyd se n’anava a França.





7


1940 (II)





I


Erik von Ulrich va passar els tres primers dies de la batalla de França en un embús.

Erik i el seu amic Hermann Braun formaven part d’una unitat mèdica vinculada a la 2a Divisió Panzer. No van entrar en combat mentre travessaven el sud de Bèlgica, muntanyes i arbres quilòmetre rere quilòmetre. Sabien que eren al bosc de les Ardenes. Viatjaven per carreteres estretes, moltes sense asfaltar, i un tanc avariat podia ocasionar una caravana de setanta quilòmetres en un tres i no res. Van estar més temps parats, fent cua, que movent-se.

La cara pigada de Hermann feia una ganyota fixa d’ansietat, i molt baixet, perquè no el sentís ningú, va murmurar a Erik:

—Això és una imbecil·litat!

—Saps que no hauries de dir aquestes coses. Has estat a les Joventuts Hitlerianes —va dir Erik en veu baixa—. Tingues fe en el Führer.

Però no estava prou enfadat per denunciar el seu amic.

Quan es movien, era incomodíssim. Estaven asseguts al terra dur de la caixa d’un camió de l’exèrcit que botava sobre les arrels i esquivava els sots. Erik desitjava entrar en batalla només per baixar d’una vegada d’aquell maleït camió.

—Què hi fem, aquí? —va dir Hermann, una mica més fort.

El seu cap, el doctor Rainer Weiss, anava assegut com cal al costat del conductor.

—Seguim les ordres del Führer, que, no cal dir-ho, sempre són correctes.

Ho va dir amb la cara impassible, però Erik estava segur que ho deia amb sarcasme. El major Weiss, que era un home prim amb els cabells negres i ulleres, sovint parlava amb cinisme del govern i els militars, però sempre d’una manera enigmàtica, perquè no es pogués provar res contra ell. En qualsevol cas, en aquell moment l’exèrcit no es podia permetre prescindir d’un bon metge.

En el camió hi anaven també dos infermers, tots dos més grans que Erik i Hermann. Un d’ells, Christof, tenia una resposta millor a la pregunta de Hermann.

—Potser els francesos no esperen que els ataquem aquí perquè el terreny és massa difícil.

—Tindrem l’avantatge de la sorpresa, i trobarem poques defenses —va dir el seu amic Manfred.

—Gràcies per la lliçó de tàctica, nois. Molt il·luminadora —va observar Weiss amb sarcasme.

Però no va dir que s’equivoquessin.

Erik es feia creus que, amb tot el que havia passat, encara quedessin persones que no tinguessin fe en el Führer. La seva família mateixa continuava tancant els ulls davant els triomfs dels nazis. El seu pare, que abans tenia posició i poder, ara era un personatge patètic. En lloc d’alegrar-se de la conquesta de la bàrbara Polònia, només feia que lamentar els maltractaments a què eren sotmesos els polonesos, dels quals es devia assabentar escoltant il·legalment una emissora de ràdio estrangera. Aquest comportament els podia complicar la vida a tots, inclòs Erik, que era culpable de no denunciar-lo al supervisor nazi del barri.

La mare d’Erik no era gaire millor. De tant en tant desapareixia amb paquetets de peix fumat i ous. No els explicava on anava, però Erik estava segur que els portava a frau Rothmann, ja que al seu marit ja no li permetien exercir la medicina.

Malgrat tot, Erik enviava a casa una bona part de la seva paga de l’exèrcit; sabia que els seus pares passarien fred i gana si no ho feia. Detestava les seves idees polítiques però els estimava. Ells pensaven el mateix d’ell i de les seves.

Carla, la germana d’Erik, volia ser metge, com ell, i es va posar furiosa quan va saber que a l’Alemanya del moment aquesta professió es considerava exclusiva dels homes. Per això estudiava per ser infermera, un paper molt més adient per a una noia alemanya. També ella contribuïa a mantenir els seus pares, amb el seu sou tan magre.

Erik i Hermann volien ser destinats a unitats d’infanteria. La seva idea de la batalla era córrer cap a l’enemic disparant un rifle, i matar o morir per la mare pàtria. Però no matarien ningú. Tots dos havien fet un curs de medicina i aquesta formació no es podia malbaratar, o sigui que els van nomenar infermers.

El quart dia a Bèlgica, el dilluns 13 de maig, va ser com els tres primers, fins a la tarda. Per sobre del rugit i els espetecs de centenars de motors de tancs i camions van començar a sentir un soroll més fort. Uns avions volaven baix per sobre d’ells i, no gaire lluny, llançaven bombes. Erik va arrufar el nas en flairar aquells explosius tan forts.

Van parar per fer la pausa de mitja tarda en un terreny elevat amb vistes al riu que tallava la vall fent ziga-zagues. El major Weiss els va dir que el riu era el Mosa, i que eren a l’oest de la ciutat de Sedan. Per tant havien entrat a França. Els avions de la Luftwaffe els van sobrevolar, un darrere l’altre, en direcció al riu, a uns tres quilòmetres de distància, bombardejant i metrallant els pobles escampats a les ribes, on, suposadament, hi havia les posicions franceses defensives. S’alçaven fumarades dels innombrables incendis de les casetes i els masos en ruïnes. El bombardeig era implacable i Erik gairebé es va compadir dels que estaven atrapats en aquell infern.

Era la primera activitat bèl·lica que veia. Al cap de poc s’hi trobaria al mig, i potser algun soldat francès jove els observaria des d’una posició elevada i segura, i es compadiria dels alemanys que eren mutilats i aniquilats. La idea va fer que el cor d’Erik bategués d’excitació al seu pit com un gran tambor.

Mirant a l’est, on els detalls del paisatge estaven borrosos per la distància, va distingir uns avions que eren com taquetes i columnes de fum que s’enlairaven, i es va adonar que la batalla es lliurava al llarg de molts quilòmetres a les vores d’aquell riu.

Al cap d’una estona, el bombardeig aeri es va acabar, els avions van girar cua i es van dirigir cap al nord, cap a casa, gronxant les ales mentre els passaven per sobre, com si els desitgessin bona sort.

A prop d’on estava situat Erik, a la planúria que conduïa al riu, els tancs alemanys entraven en combat.

Eren a tres quilòmetres de l’enemic, però l’artilleria francesa ja els disparava des del poble. A Erik el va sorprendre que haguessin sobreviscut tants artillers al bombardeig aeri. Però les descàrregues llambrejaven entre les runes, els esclats de les canonades se sentien pels camps, i cada vegada que queia un obús, del sòl francès s’alçaven brolladors de terra. Erik va veure com encertaven de ple un tanc, que explotava en una espiral de fum i peces de la carcassa que sortien projectades de la boca del volcà, i es va sentir fatal.

De tota manera, l’artilleria francesa no va aturar l’avançada. Els tancs avançaven a poc a poc, però inexorablement, cap a la franja de riu de l’est de la ciutat, que Weiss havia dit que s’anomenava Donchery. Darrere dels tancs anava la infanteria, amb camions i a peu.

—L’atac aeri no ha estat suficient —va dir Hermann—. On és la nostra artilleria? La necessitem per fer callar el foc al poble i que els nostres tancs i la infanteria puguin travessar el riu i muntar un cap de pont.

Erik volia donar-li un cop de puny a la boca perquè parés de rondinar. Estaven a punt d’entrar en combat i havien de ser positius!

—Tens raó, Braun, però la munició de la nostra artilleria està encallada al bosc de les Ardenes. Només tenim quaranta-vuit obusos.

Un major caravermell va arribar corrent.

—En marxa! En marxa! —va cridar.

—Muntarem l’hospital de campanya a l’est, on veieu aquella casa de pagès. —Erik va distingir una teulada baixa grisa a uns vuit-cents metres del riu—. Vinga, marxem!

Van pujar al camió i van baixar ràpidament muntanya avall. Quan van arribar a la plana van girar a l’esquerra per una pista. Erik hauria volgut saber què farien amb la família que suposadament vivia a la casa que estava a punt de convertir-se en un hospital de l’exèrcit. «Fer-los fora», s’imaginava, «i si s’hi resistien, matar-los». Però on anirien? Eren enmig d’un camp de batalla.

No calia que es preocupés perquè ja havien marxat.

Erik va observar que la casa estava a uns vuit-cents metres de distància dels combats més forts. Pensava que no tenia cap sentit muntar una unitat sanitària a l’abast de les armes enemigues.

—Portalliteres, en marxa —va cridar Weiss—. Quan torneu, ja ho tindrem tot a punt.

Erik i Hermann van agafar un baiard enrotllat i un equip de primers auxilis del camió de subministraments mèdics i es van dirigir cap al camp de batalla. Christof i Manfred anaven davant seu, i una dotzena de camarades els seguien. «Ja hi som», va pensar Erik, exultant. «Aquesta és la nostra oportunitat de ser uns herois». Qui mantindria la calma sota el foc i qui perdria el domini de si mateix i s’amagaria en un forat?

Van travessar els camps corrent cap al riu. Era un bon tros, i encara els semblaria més llarg quan tornessin carregats amb un ferit.

Van trobar tancs cremats però no hi havia supervivents, i Erik va apartar els ulls d’unes restes humanes socarrimades empastifades sobre el metall retorçat. Els queien obusos al voltant, però no gaires: el riu no estava gaire defensat, i moltes de les armes havien quedat inutilitzades per l’atac aeri. També era la primera vegada que disparaven a Erik i va sentir l’impuls absurd i infantil de tapar-se els ulls amb les mans, però va continuar corrent.

Llavors va caure un obús just davant d’ells.

Es va sentir un espetec brutal i la terra va tremolar com si un gegant hi hagués plantificat el peu amb força. Va encertar de ple Christof i Manfred, Erik va veure volar els seus cossos com si no pesessin. L’explosió va alçar Erik de terra. Estirat panxa enlaire, li va caure una dutxa de terra provocada per l’explosió, però no estava ferit. Es va aixecar. Davant seu hi havia els cossos destrossats de Christof i Manfred. Christof semblava un ninot trencat, com si tingués tots els membres desllorigats. A Manfred se li havia separat el cap del cos i havia anat a parar al costat de les botes.

Erik va quedar paralitzat per l’horror. A la Facultat de Medicina no havia hagut de veure cossos mutilats ni sagnants. Estava acostumat als cadàvers de la classe d’anatomia —n’havien tingut un per cada dos estudiants; ell i Hermann havien compartit el cadàver d’una vella resseca— i havia vist com obrien persones vives a la taula d’operacions. Però res d’allò l’havia preparat per al que veia ara.

L’únic que volia era fugir.

Es va girar. El seu cap estava buit de tot menys de por. Amb gambades llargues i decidides va començar a caminar en direcció al bosc d’on havien vingut, lluny de la batalla.

Hermann el va salvar. Se li va plantar al davant.

—On vas? No siguis idiota! —va bramar.

Erik va continuar caminant i va intentar esquivar-lo. Hermann li va donar un cop de puny fort a l’estómac, i Erik es va doblegar i va caure de genolls.

—No fugis! —va dir Hermann amb fermesa—. T’afusellarien per desertor! Asserena’t!

Erik va intentar recuperar l’alè i es va calmar. No podia fugir, no podia desertar, s’havia de quedar. A poc a poc, la força de voluntat es va imposar al terror. Es va posar dret.

Hermann el mirava cautelosament.

—Perdona —va dir Erik—. He perdut el cap. Ja estic bé.

—Doncs agafa el baiard. Som-hi.

Erik va recollir el baiard enrotllat, se’l va penjar de l’espatlla, va fer mitja volta i es va posar a córrer.

Més a prop del riu, Erik i Hermann van trobar la infanteria. Uns quants homes descarregaven bots inflables de goma dels camions i els portaven a la vora de l’aigua mentre els tancs intentaven protegir-los disparant contra les defenses franceses. Però Erik, que ja havia recuperat la capacitat de pensar, va veure de seguida que aquella era una batalla perduda: els francesos estaven situats darrere les parets de les cases i dins les construccions, mentre que la infanteria alemanya estava exposada a la riba del riu. Tan bon punt posaven un bot a l’aigua, hi queia a sobre un foc intens de metralladora.

Aigües amunt, el riu feia un colze en angle recte, de manera que la infanteria no podia quedar fora de l’abast dels francesos sense retrocedir un bon tros.

Hi havia morts i ferits a terra.

—Recollim aquest —va dir Hermann amb decisió.

Erik es va posar a treballar. Van desenrotllar el baiard a terra al costat d’un soldat que somicava. Erik li va donar aigua d’una cantimplora, com li havien ensenyat durant la formació. Semblava que l’home tenia nombroses ferides superficials a la cara i un braç flàccid. Erik va deduir que l’havia encertat el foc d’artilleria però no li havia tocat cap zona vital. No va veure que hi hagués una hemorràgia forta, de manera que no van intentar tapar cap ferida. Van col·locar l’home al baiard, el van aixecar i van començar a trotar cap a l’hospital.

El ferit cridava de dolor mentre ells corrien, però si s’aturaven es posava a cridar que continuessin i serrava les dents.

Portar un baiard carregat amb un home no era tan fàcil com semblava. Erik es pensava que li caurien els braços quan no eren ni a mig camí. Però veia que el pacient patia molt més i va continuar corrent.

Es va fixar amb agraïment que ja no queien obusos. Per impedir que els alemanys travessessin el riu, els francesos estaven concentrant les descàrregues a la riba.

Al final Erik i Hermann van arribar al mas amb aquell noi. Weiss ja ho tenia tot organitzat, les habitacions buides de mobiliari superflu, els llocs per als pacients senyalitzats a terra i la taula de la cuina preparada per a les operacions. Va ensenyar a Erik i Hermann on havien de posar el ferit i els va enviar a buscar-ne un altre.

La correguda de tornada al riu va ser més fàcil. No portaven pes i feia una mica de baixada. Quan s’acostaven a la riba, Erik va témer que li agafés un altre atac de pànic.

Va veure amb angúnia que la batalla no anava bé. Hi havia uns quants bots desinflats al mig de l’aigua i molts més cossos a la riba, i cap alemany no havia aconseguit travessar el riu.

—Això és una catàstrofe —va dir Hermann, amb una veu molt aguda—. Hauríem d’haver esperat que arribés l’artilleria!

—Aleshores hauríem perdut l’avantatge de la sorpresa —va dir Erik—, i els francesos haurien tingut temps de portar reforços. La llarga travessa per les Ardenes no hauria servit de res.

—Potser sí, però això no va bé —va insistir Hermann.

En el fons del cor Erik començava a dubtar que els plans del Führer fossin infal·libles. Aquella idea va soscavar la seva decisió i el va desequilibrar del tot. Sortosament no hi havia temps per reflexionar. Es van aturar al costat d’un noi a qui li faltava gairebé tota la cama. Devia tenir la seva mateixa edat, vint anys, i tenia la pell blanca i pigada i els cabells de color coure. La cama dreta se li acabava a la cuixa en un monyó espellifat. Sorprenentment, estava conscient i els va mirar com si fossin àngels de misericòrdia.

Erik va localitzar el punt de pressió a l’engonal i va aturar l’hemorràgia mentre Hermann treia un torniquet i l’hi aplicava. Llavors el van col·locar al baiard i van començar a córrer pel camí de tornada.

Hermann era un alemany lleial però de vegades permetia que els pensaments negatius el superessin. Si Erik tenia mai aquests pensaments es guardava prou d’expressar-los. Així no baixava la moral a ningú i ell no es complicava la vida.

Però no podia evitar capficar-se. Semblava que la incursió a través de les Ardenes no havia donat als alemanys l’esperada victòria triomfal. Les defenses al Mosa eren fluixes però els francesos responien amb molta decisió. No podia ser que la primera experiència a la batalla destruís la seva fe en el Führer. Només de pensar-hi, notava una suor freda que li amarava tot el cos.

Li hauria agradat saber si les forces alemanyes situades més a l’est se n’estaven sortint millor. La 1a Panzer i la 10a Panzer havien viatjat al costat de la divisió d’Erik, la 2a, camí de la frontera, i devien ser ells els que atacaven aigües amunt.

Els músculs dels braços li feien un mal horrorós tota l’estona.

Van arribar per segona vegada a l’hospital, on ja hi havia una activitat frenètica. El terra estava ple d’homes que ploraven i gemegaven, i hi havia benes ensangonades pertot arreu. Weiss i els seus ajudants passaven ràpidament d’un cos mutilat a un altre. Erik no s’hauria imaginat mai que hi pogués haver tant de sofriment en un lloc tan petit. Erik no sabia per què no havia pensat mai en això quan el Führer parlava de guerra.

Llavors va veure que el noi que havien portat tenia els ulls tancats.

El major Weiss li va buscar el pols.

—Poseu-lo a la pallissa, i per l’amor de Déu, no perdeu el temps portant cadàvers! —va dir amb aspresa.

Erik tenia ganes de plorar de frustració, i del mal que li feien els braços, que li començava a baixar també per les cames.

Van deixar el cadàver a la pallissa i es van trobar que ja hi havia dotze nois morts.

Era pitjor del que Erik s’hauria imaginat mai. Quan pensava en la batalla preveia coratge davant del perill, estoïcisme en el sofriment, heroisme en l’adversitat. Però el que ara veia era turment, crits, terror cec, cossos escapçats i una falta absoluta de fe en l’encert de la missió.

Va tornar al riu.

El sol estava baix al cel i alguna cosa havia canviat al camp de batalla. Els defensors francesos de Donchery eren atacats per la part més allunyada del riu. Erik es va imaginar que la 1a Panzer, riu amunt, havia tingut més sort i havia aconseguit muntar un cap de pont a la riba sud, i que en aquell moment estaven ajudant els seus companys per l’altre costat. Era evident que ells no havien perdut la munició al bosc.

Més animats, Erik i Hermann van rescatar un altre ferit. Aquella vegada, quan van arribar a l’hospital, els van donar uns bols de llauna amb una sopa saborosa. El descans de deu minuts mentre es prenien la sopa va fer que Erik tingués ganes de jeure i dormir tota la nit. Va haver de fer un esforç immens per aixecar-se i agafar el seu extrem del baiard i tornar trotant al camp de batalla.

Hi van trobar un panorama diferent: els tancs travessaven el riu amb rais. Als alemanys de l’altre costat els atacava intensament l’artilleria enemiga, però, amb l’ajuda dels reforços de la 1a Panzer, s’hi tornaven.

Erik va veure que, al cap i a la fi, el seu bàndol tenia possibilitats d’assolir l’objectiu. Es va animar i es va avergonyir d’haver dubtat del Führer.

Hora rere hora, ell i Hermann van continuar recollint ferits, fins que ja no recordaven com era no tenir dolor als braços i a les cames. Alguns dels ferits estaven inconscients, d’altres els donaven les gràcies, també n’hi havia que els maleïen, la majoria només cridava, n’hi havia que vivien i d’altres que morien.

A les vuit d’aquell vespre hi havia un cap de pont alemany a un cantó més allunyat del riu, i a les deu estava assegurat.

El combat es va acabar amb la caiguda de la nit. Erik i Hermann van continuar rastrejant el camp de batalla cercant ferits. Van portar l’últim a mitjanit. Llavors es van estirar sota un arbre i es van adormir de pur esgotament.

L’endemà Erik i Hermann i la resta de la 2a Panzer van girar cap a l’oest i van travessar el que quedava de les defenses franceses.

Al cap de dos dies eren a vuitanta quilòmetres, al riu Oise, i avançaven ràpidament a través d’un territori sense defenses.

El 20 de maig, una setmana després de sortir inesperadament pel bosc de les Ardenes, havien arribat a la costa del canal de la Mànega.

El major Weiss va explicar aquell triomf a Erik i Hermann.

—L’atac sobre Bèlgica va ser un estratagema. La intenció era parar una trampa als francesos i als britànics. Les nostres divisions Panzer eren les mandíbules de la trampa i ara els tenim entre les dents. La major part de l’exèrcit francès i pràcticament tota la força expedicionària britànica són a Bèlgica, encerclats per l’exèrcit alemany. Estan aïllats del subministrament i els reforços, indefensos i derrotats.

—Aquest era el pla que tenia el Führer de bon començament! —va cridar Erik, triomfalment.

—Sí —va dir Weiss—. Ningú no pensa com el Führer!

I com sempre Erik no va saber si era sincer.





II


Lloyd Williams era en un estadi de futbol situat en algun indret entre Calais i París. Amb ell hi havia mil presoners de guerra britànics o més. No tenien on protegir-se de l’abrusador sol de juny, però agraïen les nits càlides perquè no tenien mantes. No hi havia vàters ni aigua per rentar-se.

Lloyd excavava un forat amb les mans. Havia organitzat uns quants miners gal·lesos perquè cavessin latrines en un extrem del camp de futbol, i treballava al seu costat per demostrar bona voluntat. S’hi van afegir més homes, que no tenien res més a fer, i aviat van ser cent o més. Va arribar un guàrdia per veure què feien i Lloyd l’hi va explicar.

—Parles bé l’alemany —va dir el guàrdia, afablement—. Com et dius?

—Lloyd.

—Jo, Dieter.

Lloyd va decidir explotar aquella petita demostració de cordialitat.

—Podríem cavar més de pressa si tinguéssim eines.

—Quina pressa hi ha?

—Una millora en la higiene també us beneficiaria a vosaltres.

Dieter va arronsar les espatlles i se’n va anar.

Lloyd no se sentia gens heroic. No havia entrat en combat. Els Rifles Gal·lesos havien anat a França com a reserva, per substituir altres unitats en una batalla que es preveia llarga. Però els alemanys només havien tardat deu dies a derrotar el gruix de l’exèrcit aliat. Llavors havien evacuat moltes de les tropes britàniques de Calais a Dunkerque, però milers de soldats havien perdut el vaixell, entre ells Lloyd.

Era de suposar que els alemanys continuaven avançant cap al sud. Pel poc que en sabia, els francesos encara resistien, però les millors tropes havien estat aniquilades a Bèlgica, i els guàrdies alemanys mostraven una expressió triomfal com si sabessin que la victòria estava assegurada.

Lloyd era presoner de guerra, però per quant de temps? En aquell estat de coses hi devia haver una pressió molt forta sobre el govern britànic perquè se signés la pau. Churchill no ho faria mai, però ell era un inconformista, diferent dels altres polítics, i se’l podia fer fora. Homes com lord Halifax no tindrien gaires manies a l’hora de signar un tractat de pau amb els nazis. Lloyd va pensar amb amargor que el mateix es podia dir del sotssecretari d’Afers Estrangers, el comte Fitzherbert, que ara sabia que era el seu pare, per vergonya que li fes.

Si la pau arribava aviat, seria presoner de guerra per poc temps. I potser el passaria tot allà, en aquell estadi francès. Tornaria a casa, colrat, però sencer.

En canvi, si els britànics continuaven lluitant, la situació seria completament diferent. L’última guerra havia durat més de quatre anys. Lloyd no podia ni pensar en la possibilitat de malgastar quatre anys de la seva vida en un camp de presoners de guerra. «Arribat el moment, intentaré fugir», va pensar.

Dieter va tornar amb mitja dotzena de pales.

Lloyd les va repartir entre els homes més forçuts i la feina va progressar més ràpidament.

En un moment o altre traslladarien els presoners a un camp més permanent. Llavors seria l’ocasió d’intentar fugir. D’acord amb l’experiència que tenia d’Espanya, Lloyd s’imaginava que la prioritat de l’exèrcit no era la custòdia dels presoners. Qui intentés fugir, podia tenir èxit o podia ser que el matessin a trets; en qualsevol cas, seria una boca menys a alimentar.

Van dedicar tot el dia a acabar les latrines. A més de millorar la higiene, el projecte havia pujat la moral dels homes, i Lloyd es va estar tota la nit despert, contemplant els estels i intentant pensar en altres activitats comunitàries que es poguessin organitzar. Es va decidir per una gran competició d’atletisme, uns Jocs Olímpics de camp de presoners.

No va tenir ocasió de posar-ho en pràctica, l’endemà els van fer sortir.

Al començament no estava segur de la direcció que havien pres, però al cap de poc van entrar en una carretera de dos carrils de la ruta de Napoleó i van començar a caminar cap a l’est. Lloyd va pensar que el més probable era que els fessin caminar fins a Alemanya.

Un cop allà, sabia que fugir seria molt més difícil. Havia d’aprofitar l’oportunitat. I com abans, millor. Tenia por, perquè els guàrdies tenien armes, però estava decidit.

No hi havia gaire trànsit motoritzat, fora d’algun vehicle militar alemany de tant en tant, però la carretera estava plena de gent que caminava en direcció contrària. Duien les seves possessions en carrets i carretons, alguns guiaven el bestiar, estava clar que eren refugiats que s’havien quedat sense casa arran de la batalla. Lloyd va pensar que era un bon senyal. Un presoner fugitiu es podia ocultar entre ells.

Els presoners no estaven custodiats de manera gaire estricta. Només hi havia deu alemanys encarregats de fer avançar aquella columna de mil homes. Els guàrdies tenien un cotxe i una moto; la resta anava a peu i amb bicicletes de civil que devien haver requisat a la població.

Al començament la fugida no semblava possible. No hi havia tanques de bardisses a l’estil anglès per amagar-s’hi, i els canals eren massa poc fondos. Un home corrent seria un blanc fàcil per a un tirador competent.

Llavors van entrar en un poble. Allà als guàrdies els era més difícil tenir-los vigilats a tots. A la vora de la columna hi havia grups de vilatans que badaven mirant els presoners. Un petit ramat d’ovelles es va barrejar amb ells. Hi havia casetes i botigues al marge de la carretera. Lloyd buscava una oportunitat. Necessitava un lloc on amagar-se immediatament, una porta oberta o un passatge entre dues cases o un matoll. I havia de passar per davant de l’amagatall en un moment en què cap dels guàrdies no el pogués veure.

Al cap de dos minuts havien sortit del poble i no havia vist cap oportunitat.

Es va enrabiar i es va dir a si mateix que havia de tenir paciència. Hi hauria més oportunitats. Alemanya era molt lluny. D’altra banda, cada dia que passés els alemanys augmentarien el seu control sobre el territori conquerit, en millorarien l’organització, imposarien tocs de queda i controls a les carreteres, aturarien el flux de refugiats. L’escapada seria més difícil.

Feia calor, es va treure la guerrera de l’uniforme i la corbata. Se’n desfaria de seguida que pogués. De prop, segurament encara semblava un soldat britànic, amb els pantalons i la camisa de color caqui, però esperava no destacar tant de lluny.

Van travessar dos pobles més i llavors van arribar a una ciutat petita. Nerviós, Lloyd va pensar que aquell entorn havia d’oferir més vies d’escapament. S’adonava que una part d’ell desitjava no trobar cap bona oportunitat, per no haver-se de posar en perill i ser el blanc d’un dels rifles. S’estava acostumant a la captivitat? Continuar caminant era massa fàcil; li feien mal els peus, però era segur. S’havia d’espavilar.

Per desgràcia el carrer que travessava la ciutat era molt ample. La columna circulava pel mig del carrer, hi havia molt d’espai a banda i banda, i un fugitiu hauria de travessar-lo per poder-se amagar. Algunes botigues estaven tancades i hi havia edificis clausurats amb taulons, però Lloyd va veure passatges prometedors, cafeteries amb la porta oberta, una església…, però no l’oportunitat de ficar-s’hi sense que el veiessin.

Va observar les cares dels ciutadans que badaven mirant els presoners. Serien comprensius? Recordarien que aquells homes havien anat a França per defensar el seu país? O estarien aterrits pels alemanys i es negarien a córrer cap risc? Meitat i meitat, segurament. Uns arriscarien la vida per ajudar, altres el lliurarien als alemanys sense pensar-s’ho dues vegades. I ell no veuria la diferència fins que no fos massa tard.

Van arribar al centre de la ciutat. Lloyd va decidir que ja havia perdut la meitat de les seves oportunitats i que li calia actuar.

Va veure una cruïlla davant seu. Una cua de cotxes esperava per girar a la dreta perquè tenia el pas bloquejat per la columna d’homes. Lloyd va clissar una camioneta d’un civil a la cua, polsegosa i atrotinada, que semblava pertànyer a un constructor o a un peó caminer. La caixa estava oberta, però Lloyd no veia què hi havia dins perquè els laterals eren massa alts.

Li semblava que podia enfilar-se pel costat i saltar dins la caixa de la camioneta.

Un cop a dins no el veurien els que passessin pel carrer o badoquegessin, ni els guàrdies amb bicicleta. Però sí qui mirés per la finestra d’un dels edificis del carrer. El trairien?

Es va acostar més a la camioneta.

Va mirar enrere. El guàrdia més proper era a dos-cents metres.

Va mirar endavant. Un guàrdia amb bicicleta anava vint metres davant seu.

—Aguanta’m això un moment —va dir a l’home que caminava al costat seu, i l’hi va donar la guerrera.

Va arribar al costat de la part davantera de la camioneta. Al volant hi havia un home amb cara d’avorriment, amb granota i boina i un cigarret penjant als llavis. Lloyd va continuar i va arribar al costat de la caixa. No tenia temps de tornar a comprovar on eren els guàrdies.

Sense perdre el pas, Lloyd va posar les dues mans al costat de la camioneta, es va impulsar amunt, va passar una cama per sobre de la vora i després una altra, i va caure a dins picant amb el terra de la caixa de la camioneta que va fer un espetec que li va semblar horrorosament fort malgrat el trepig de milers de parells de peus. Es va estirar ben pla immediatament. Es va quedar quiet escoltant els crits en alemany, el rugit d’una moto que s’acostava i el pet d’un tret de rifle.

Va sentir el ronc irregular del motor de la camioneta, les trepitjades dels presoners, els sorolls de fons del trànsit d’una ciutat petita i veus. Se n’havia sortit?

Sense aixecar el cap, va mirar al voltant. A la camioneta hi havia cubells, planxes, una escala i un carretó. Li hauria agradat trobar uns sacs per tapar-se, però no n’hi havia cap.

Va sentir una moto. Semblava que s’hagués parat a prop. Llavors, a un pam del seu cap, algú va parlar en francès amb un fort accent alemany.

—On va?

Amb el cor accelerat, Lloyd es va imaginar que un guàrdia parlava amb el conductor de la camioneta. Miraria dins la caixa, el guàrdia?

Va sentir que el conductor contestava, amb un francès carregat d’indignació que Lloyd no va entendre. El soldat alemany segurament tampoc perquè ho va tornar a preguntar.

Lloyd va mirar amunt i va veure dues dones en una finestra alta que miraven el carrer. L’observaven fixament, amb la boca oberta. Una l’assenyalava traient el braç per la finestra.

Lloyd va intentar atraure la seva atenció i sense bellugar-se gaire, va moure una mà d’un cantó a l’altre, com volent dir «No».

La dona el va entendre. Va retirar el braç de cop i es va tapar la boca amb la mà com si s’adonés, horroritzada, que el seu gest podia significar una sentència de mort.

Lloyd volia que les dues dones s’apartessin de la finestra, però era demanar massa i el van continuar mirant.

Aleshores el guàrdia de la moto va decidir que no valia la pena insistir amb més preguntes perquè, al cap de poc, es va sentir el soroll del motor que accelerava i s’allunyava.

El soroll de passes també va disminuir. El gruix dels presoners havia passat de llarg. Estava lliure, Lloyd?

Es va sentir un grinyol de marxes i la camioneta es va bellugar. Lloyd va sentir que girava i accelerava. Es va quedar quiet, massa espantat per moure’s.

Va mirar les parts altes dels edificis que passaven, alerta a qualsevol que el pogués veure, encara que no sabés què faria en cas que això passés. «Cada segon que passa, m’allunyo una mica més dels guàrdies», es repetia per animar-se.

Però per desgràcia la camioneta es va aturar molt aviat. El motor es va apagar, i la porta del conductor es va obrir i es va tancar. Després res. Lloyd es va quedar quiet una estona, però el conductor no va tornar.

Lloyd va mirar el cel. El sol estava alt: devia ser més de migdia. Era probable que el conductor hagués anat a dinar.

El problema era que Lloyd continuava sent visible des de les finestres altes de totes dues bandes del carrer. Si es quedava allà, una hora o altra el detectarien. I llavors era impossible saber què passaria.

Va veure una cortina que es bellugava en unes golfes i això el va fer decidir.

Es va aixecar i va mirar a un cantó. Un home amb vestit i corbata que caminava per la vorera el va mirar amb curiositat, però no es va aturar.

Lloyd va saltar pel costat de la camioneta i va aterrar a la vorera. Va veure que era davant d’un bar restaurant. Sens dubte era on havia anat el conductor. Llavors va veure horroritzat que hi havia dos homes amb uniforme de l’exèrcit alemany asseguts a una taula a tocar de la finestra, amb gerres de cervesa a la mà. Per un miracle no miraven cap on ell era.

Es va allunyar a pas lleuger.

Mentre caminava, escrutava al voltant, alerta a tot. Tots els que passaven se’l quedaven mirant amb curiositat: sabien exactament què era. Una dona va cridar i va fugir corrents. Lloyd era conscient que s’havia de canviar la camisa i els pantalons de color caqui i posar-se alguna cosa més francesa de seguida.

Un jove el va agafar pel braç.

—Vingui —va dir en anglès, amb molt d’accent—. L’ajudaré a amagar-se.

Va girar per un carrer. Lloyd no tenia motius per confiar-hi, però va haver de prendre una decisió immediata i el va seguir.

—Per aquí —va dir el jove, i va guiar Lloyd dins d’una caseta.

En una cuina modesta hi havia una noia amb un nadó. El jove es va presentar com a Maurice, i va dir que la seva dona es deia Marcelle, i la seva filla, Simone.

Lloyd es va permetre un moment d’alleujament. Havia escapat dels alemanys! Encara corria perill, però no era al carrer, sinó en una casa amb persones amigues.

El francès acadèmic i encarcarat que Lloyd havia après a l’escola i a Cambridge s’havia tornat més col·loquial durant la seva fugida d’Espanya, i sobretot durant les dues setmanes que va passar fent la verema a Bordeus.

—Són molt amables —va dir—. Gràcies.

Maurice va contestar en francès, content de no haver de parlar anglès.

—Segur que li vindrà de gust menjar una mica.

—Ja ho crec.

Marcelle va tallar ràpidament unes llesques d’una barra de pa llarga i les va posar a la taula amb un plat de formatge i una ampolla de vi sense etiqueta. Lloyd va seure i ho va devorar, afamat.

—Li donaré roba meva vella —va dir Maurice—. Però també ha de procurar caminar d’una altra manera. Abans caminava mirant a tots cantons, tan alerta i vigilant, que era com si portés un rètol penjat del coll que digués «Visitant d’Anglaterra». És millor arrossegar els peus i mirar a terra.

—Ho tindré en compte —va dir Lloyd, amb la boca plena de pa i formatge.

A l’habitació hi havia un prestatge amb llibres, entre els quals traduccions de Marx i Lenin. Maurice va veure que Lloyd s’hi fixava.

—Vaig ser comunista —va dir—, fins al pacte de Hitler amb Stalin. Però s’ha acabat. —Va fer un gest enèrgic amb la mà—. Sigui com vulgui, hem de derrotar el feixisme.

—Vaig ser a Espanya —va explicar Lloyd—. Abans creia en un front unit de tots els partits d’esquerra. Ara ja no.

Simone es va posar a plorar i Marcelle va treure un gran pit del seu vestit ample i va alletar-la. Lloyd sabia que les franceses no eren tan puritanes amb aquestes coses com les angleses.

Quan Lloyd va acabar de menjar, Maurice se’l va endur a dalt. D’un armari on hi havia poques coses va treure una granota blau fosc, una camisa blau cel, calçotets i mitjons; tot vell però net. La bondat d’aquell home, que evidentment era pobre, va commoure Lloyd, i no sabia com començar a donar-li les gràcies.

—Deixi l’uniforme a terra —va dir Maurice—. El cremaré.

Lloyd hauria volgut rentar-se, però no hi havia cambra de bany. Es va imaginar que seria al pati.

Es va posar la roba neta i es va mirar al mirall penjat a la paret. El blau francès li esqueia més que el caqui de l’exèrcit, però continuava semblant anglès.

Va tornar a baix, on Marcelle feia fer el rotet a la nena.

—Gorra —va dir.

Maurice va treure una boina francesa blau fosc típica i Lloyd se la va posar.

Llavors Maurice va mirar amb inquietud les sòlides botes de pell de l’exèrcit britànic que portava Lloyd, brutes de pols, però de bona qualitat.

—El delaten —va dir.

Lloyd no volia renunciar a les botes. Havia de caminar molt.

—Potser les podríem envellir? —va proposar.

—Com? —va preguntar Maurice, dubtós.

—Té un ganivet esmolat?

Maurice es va treure una navalla plegable de la butxaca.

Lloyd es va treure les botes i els va obrir forats a la puntera i va fer talls als turmells. Va treure els cordons i els va tornar a posar de qualsevol manera. Semblava el calçat propi d’un indigent, però encara li agafaven bé el peu i tenien soles bones que li durarien molts quilòmetres.

—On anirà? —va preguntar Maurice.

—Tinc dues possibilitats —va dir Lloyd—. Puc anar al nord, a la costa, i intentar convèncer un pescador perquè em porti a través del canal de la Mànega. O puc anar al sud-oest, i travessar la frontera d’Espanya. —Espanya era neutral i encara hi havia cònsols britànics a les ciutats importants—. Conec la ruta espanyola, perquè l’he feta dues vegades.

—El canal és molt més a prop que Espanya —va fer notar Maurice—. Però estic segur que els alemanys tancaran tots els ports i els molls.

—On és la línia del front?

—Els alemanys han entrat a París.

Lloyd va quedar estupefacte. París havia caigut!

—El govern francès s’ha traslladat a Bordeus. —Maurice va arronsar les espatlles—. Estem acabats. Ja no hi ha res que pugui salvar França.

—Tot Europa serà feixista —va dir Lloyd.

—Menys la Gran Bretanya. Per tant hauria de tornar a casa.

Lloyd va reflexionar: nord o sud-oest? No era capaç de decidir quina opció era millor.

—Tinc un amic, excomunista, que ven pinso de bestiar als pagesos —va dir Maurice—. Sé que aquesta tarda ha d’anar a fer un repartiment al sud-oest. Si decideix anar a Espanya, ell el podria portar uns trenta quilòmetres.

Això va ajudar Lloyd a decidir-se.

—Aniré amb ell —va dir.





III


Daisy havia fet un llarg viatge en cercle que l’havia tornat al punt de partida.

Quan van enviar Lloyd a França se li va trencar el cor. Havia perdut l’oportunitat de dir-li que l’estimava i ni tan sols li havia fet un petó!

I ara era possible que no tornés a tenir una altra oportunitat. Després de Dunkerque, l’havien declarat desaparegut en combat. Això volia dir que no l’havien trobat ni havien identificat el seu cos, però tampoc constava com a presoner de guerra. El més probable era que fos mort, esmicolat per un obús en fragments impossibles d’identificar, o potser el seu cadàver reposava sense identificació sota les runes d’una casa de pagès destruïda. Es va passar dies plorant.

Va estar un mes passejant deprimida per Ty Gwyn, esperant notícies que no van arribar. Llavors es va començar a sentir culpable. Hi havia moltes dones en tan mala situació com la seva o pitjor. Algunes haurien de pujar dos o tres fills sense un home que mantingués la família. No tenia dret a compadir-se tant de si mateixa només perquè l’home amb qui havia pensat mantenir una aventura adúltera havia desaparegut.

S’havia d’asserenar i fer alguna cosa positiva. Era evident que el destí no volia que estigués amb Lloyd. Ja tenia marit, i arriscava la vida cada dia. Es va convèncer que el seu deure era cuidar Boy.

Va tornar a Londres. Va obrir la casa de Mayfair i, amb els pocs criats que tenia, la va convertir en una bona llar perquè hi anés Boy quan estigués de permís.

Havia d’oblidar Lloyd i ser una bona esposa. Potser fins i tot es tornaria a quedar embarassada.

Moltes dones col·laboraven en feines relacionades amb la guerra a la Força Aèria Auxiliar Femenina o fent tasques agrícoles amb l’Exèrcit Femení de Terra. Altres treballaven sense sou al Servei Voluntari Femení de Precaucions contra els Atacs Aeris. Però no hi havia prou feines per a totes aquestes dones i The Times publicava cartes al director de persones que es queixaven que les precaucions contra els atacs aeris eren un malbaratament de diners.

La guerra al continent europeu semblava acabada. Alemanya havia vençut. Europa era feixista des de Polònia fins a Sicília i des d’Hongria fins a Portugal. No hi havia combats enlloc. Corrien rumors que el govern britànic havia debatut els termes de la pau.

Però Churchill no va signar la pau amb Hitler, i aquell estiu va començar la batalla de la Gran Bretanya.

Al començament els civils no van patir gaire. Es van silenciar les campanes de les esglésies i es van reservar per avisar de la imminent invasió alemanya. Daisy va seguir les instruccions del govern i va posar galledes de sorra i d’aigua a tots els replans de la casa, per si es calava foc, però no les van necessitar. La Luftwaffe bombardejava ports, amb la intenció d’interceptar les vies de subministrament a la Gran Bretanya, i seguidament les bases aèries, intentant destruir la Reial Força Aèria. Boy pilotava un Spitfire i desafiava els avions enemics en batalles al cel que eren observades per pagesos bocabadats de Kent i Sussex. Una de les poques vegades que va escriure a Daisy deia molt cofoi que havia abatut tres avions alemanys. No va tenir cap permís durant molt de temps i Daisy s’estava sola a la casa que havia omplert de flors per a ell.

Al final, el matí del dissabte 7 de setembre, Boy es va presentar amb un permís de cap de setmana. Feia un temps magnífic, càlid i assolellat, un últim període de calor que la gent anomenava estiuet de Sant Martí.

I va ser aquell dia precisament que la Luftwaffe va canviar de tàctica.

Daisy va fer un petó al seu marit i va procurar que tingués camises i roba interior neta al vestidor.

Pel que li havien dit altres dones, estava convençuda que els soldats de permís volien sexe, alcohol i bon menjar, per aquest ordre.

Boy i ella no havien dormit junts des de l’avortament. Aquesta seria la primera vegada. No sentir-se il·lusionada la feia sentir culpable, però pensava complir el seu deure.

Gairebé s’esperava que la llancés sobre el llit tan bon punt arribés, però Boy no estava tan desesperat. Es va treure l’uniforme, es va banyar i es va rentar el cap, i en acabat es va tornar a vestir amb roba de civil. Daisy va donar ordres a la cuinera perquè no estalviés cap cupó de racionament en la preparació d’un bon dinar i Boy va pujar una de les seves velles ampolles de claret del celler.

—Surto unes hores. Tornaré a sopar —va dir Boy després de dinar, i Daisy es va sentir sorpresa i ofesa.

Volia ser una bona esposa, però això no volia dir ser passiva.

—És el primer permís que tens des de fa mesos! —va protestar—. On caram vas?

—A veure un cavall.

A Daisy li va semblar una bona idea.

—Ah, perfecte. Vindré amb tu.

—Ah, no. Si em presento amb una dona, es pensaran que sóc un tou i m’apujaran el preu.

Daisy no va poder dissimular la decepció.

—Sempre em vaig imaginar que comprar i criar cavalls de curses seria una cosa que faríem junts.

—No és un món de dones.

—Au, no em vinguis amb romanços! —va saltar, indignada—. En sé tant com tu, de cavalls.

—Potser sí —va admetre ell, amb irritació—, però de tota manera no et vull al meu costat quan negociï amb aquells paios. I s’ha acabat la discussió.

—Com vulguis —va dir ella.

Es va rendir i va sortir del menjador.

El seu instint li deia que Boy mentia. Els soldats de permís no estaven per comprar cavalls. Estava decidida a esbrinar quina una en portava de cap. Fins i tot els herois havien de ser sincers amb les seves dones.

Va anar a la seva cambra i es va posar pantalons i botes. Mentre Boy baixava l’escala principal cap a la porta del carrer, ella va baixar ràpidament per l’escala de servei, va travessar la cuina i el pati i va entrar a les velles quadres, on es va posar una jaqueta de pell, ulleres i un casc protector. Va obrir la porta del garatge que donava a l’antiga sortida dels carruatges i en va treure la moto, una Triumph Tiger 100, que s’anomenava així perquè podia assolir les cent milles per hora. La va engegar i va sortir del carreró tranquil·lament.

S’havia acostumat a la moto quan va entrar en vigor el racionament de combustible el setembre de 1939. Era com anar amb bicicleta, però més fàcil encara. Li encantava la llibertat i la independència que li donava.

Va sortir al carrer just a temps per veure el Bentley Airline de color crema de Boy que girava la cantonada.

El va seguir.

El cotxe va travessar Trafalgar Square i el barri dels teatres. Daisy es va mantenir a una distància discreta darrere d’ell, perquè no es volia fer notar. Al centre de Londres encara hi havia força trànsit, hi circulaven centenars de cotxes en missions oficials. A més, el racionament de gasolina per als vehicles privats no era excessivament estricte, sobretot per a les persones que només circulaven per la ciutat.

Boy va continuar cap a l’est i va travessar el barri financer. Era dissabte a la tarda i hi havia poca circulació, de manera que Daisy es va començar a preocupar per si la veia. Però, amb les ulleres i el casc, tampoc no era fàcil de reconèixer, i Boy conduïa amb la finestra oberta i fumant, i no estava pendent de l’entorn.

El Bentley es va dirigir a Aldgate; llavors Daisy va tenir un mal pressentiment.

Va girar per un dels carrers menys miserables de l’East End i va aparcar davant d’una bonica casa del segle XVIII. No hi havia estables a la vista: allà no es compraven ni es venien cavalls. Per tant, Boy li havia dit una mentida.

Daisy va parar la moto al final del carrer i va observar. Boy va baixar del cotxe i va tancar la porta de cop. No va mirar al voltant ni va comprovar el número de la casa. Era evident que ja hi havia estat i que sabia perfectament on anava. Caminant despreocupadament, amb el cigar a la boca, va pujar els graons de l’entrada principal i va obrir la porta amb una clau que es va treure de la butxaca.

Daisy tenia ganes de plorar.

Boy va entrar a la casa.

Per l’est es va sentir una explosió.

Daisy va mirar en aquella direcció i va veure avions al cel. Els alemanys havien escollit aquell dia per començar a bombardejar Londres.

En qualsevol cas, a Daisy tant se li’n donava. No pensava permetre que Boy li fos infidel. Va tornar a arrencar la moto i la va aparcar darrere del cotxe. Es va treure el casc i les ulleres, va pujar els graons i va trucar a la porta.

Va sentir una altra explosió, aquesta vegada més a prop. Llavors va començar a sonar el lament de les sirenes d’avís d’atac aeri.

La porta es va obrir un badall i ella la va empènyer amb força. Una noia amb vestit negre de minyona va cridar i va recular, i Daisy va entrar. Va tancar la porta de cop. Era al rebedor d’una casa londinenca típica de classe mitjana, però estava decorada amb un estil exòtic, amb catifes orientals, cortines gruixudes i una pintura de dones despullades en una casa de banys.

Daisy va obrir la primera porta que va trobar i va entrar a la sala principal. Estava poc il·luminada, perquè unes cortines de vellut impedien el pas de la claror del sol. A la sala hi havia tres persones. Dreta i mirant-la esmaperduda hi havia una dona d’uns quaranta anys, vestida amb una bata de seda ampla, però perfectament maquillada i amb els llavis molt vermells. «La mare», va decidir Daisy. Darrere d’ella, asseguda en un sofà, hi havia una noia d’uns setze anys que només portava roba interior i mitges i fumava un cigarret. Al costat de la noia estava assegut Boy, amb la mà a la cuixa d’ella, a la part de dalt de la mitja. En veure Daisy, va apartar la mà com si li cremés. Va ser un gest ridícul, com si apartar la mà de la noia pogués fer que aquella escena semblés innocent.

Daisy va intentar no plorar.

—Em vas dir que les deixaries! —va protestar.

Volia mostrar-se freda, com un àngel venjador, però ella mateixa notava que la veu li sortia dolguda i trista.

Boy es va posar vermell i semblava aterrit.

—Què dimonis hi fas, aquí?

—Oh, merda, és la seva dona —va dir la dona gran.

Daisy recordava que es deia Pearl, i que la filla es deia Joanie. Era fastigós que sabés els noms d’aquelles dones.

—Jo no l’he deixat passar. La mala pècora m’ha donat una empenta! —va dir la minyona, que havia aparegut a la porta de la sala.

—M’he escarrassat perquè trobessis la casa maca i acollidora, i tu prefereixes això! —va dir Daisy a Boy.

Ell va intentar dir alguna cosa, però no trobava les paraules. Va balbucejar amb incoherència un parell de minuts. Llavors una altra explosió va sacsejar el terra i va fer tremolar les finestres.

—Que s’han tornat sords? —va cridar la minyona—. Que no senten que hi ha un atac aeri? —Ningú no la va mirar—. Me’n vaig al soterrani —va dir la noia, i va desaparèixer.

Tots necessitaven buscar refugi. Però, abans d’anar-se’n, Daisy havia de dir una cosa a Boy.

—No tornis a ficar-te al meu llit mai més. Em nego a deixar que em contaminis.

—Només ens divertim, maca —va dir Joanie, la noia del sofà—. Per què no t’hi afegeixes? Encara t’agradaria.

Pearl, la gran, va mirar Daisy de dalt a baix.

—Té una bona figura.

Daisy va veure que, si els ho permetia, la humiliarien encara més. Sense fer-los cas, va dirigir-se a Boy.

—Tu has triat —va dir—. I jo he pres una decisió.

Va sortir de la sala amb el cap ben alt, tot i que se sentia envilida i traïda.

—Merda, merda, quin desastre —va sentir que deia Boy.

«Desastre?», va pensar Daisy. «Només això?».

Va sortir al carrer.

Va mirar amunt.

El cel estava ple d’avions.

La visió la va fer tremolar de por. Estaven cel amunt, a uns tres quilòmetres, però així i tot semblava que tapessin el sol. N’hi havia centenars —bombarders grassos i caces esvelts—, una flota que semblava ocupar trenta quilòmetres d’ample. Per l’est, en direcció als molls i Woolwich Arsenal, ja pujaven mantells de fum del terra on havien caigut les bombes. Les explosions se succeïen enmig d’un rugit continu, com la marea en un mar embravit.

Daisy va recordar que el dimecres anterior, Hitler havia fet un discurs al Parlament alemany, desvariejant, va parlar de la fúria dels atacs aeris de la RAF sobre Berlín i va amenaçar de venjar-se’n esborrant les ciutats britàniques del mapa. Es veia que no ho deia per dir. Tenia la intenció d’arrasar Londres.

Era el pitjor dia de la vida de Daisy. Però llavors va veure que, a més, podia ser l’últim.

Passés el que passés, no estava disposada a tornar a entrar a la casa i estar-se al refugi del soterrani amb aquella gent. Se n’havia d’allunyar. Necessitava tornar a casa i plorar en pau.

Es va posar el casc i les ulleres ràpidament. Va resistir un impuls irracional però molt fort d’amagar-se darrere la primera paret que trobés. Va pujar a la moto i la va posar en marxa.

No va anar gaire lluny.

Dos carrers més enllà, una bomba va encertar una casa que estava directament en la seva línia de visió i Daisy va frenar de cop. Va veure el forat a terra, va sentir l’esclat de l’explosió, i uns segons després va veure flames a dins, com si el querosè d’una estufa s’hagués vessat i hagués calat foc. En un tres i no res, una nena d’uns dotze anys va sortir cridant amb els cabells encesos i va córrer cap on era Daisy.

Ella va saltar de la moto, es va treure la jaqueta de pell i va tapar el cap de la nena, embolicant-li ben fort els cabells per privar les flames d’oxigen.

Els crits es van aturar i Daisy va apartar la jaqueta. La nena sanglotava. Ja no patia, però estava calba.

Daisy va mirar amunt i avall del carrer. Un home amb un casc d’acer i un braçal de Precaucions contra els Atacs Aeris va arribar corrent, amb una maleta de llauna que duia una creu blanca de primers auxilis pintada en un costat.

La nena va mirar Daisy, va obrir la boca i es va posar a cridar.

—La meva mare és a dins!

—Calma’t, maca, deixa’m que t’examini —va dir l’infermer del PAA.

La nena es va quedar amb ell i Daisy va córrer cap a la porta de la casa. Semblava una mansió antiga dividida en pisos barats. Les plantes de dalt cremaven, però Daisy va poder entrar al vestíbul. Imaginant la disposició de la casa, va córrer cap al fons i es va trobar en una cuina. Va veure una dona inconscient a terra i una criatura en un llit de baranes. La va agafar i va sortir corrents de la casa.

—És la meva germana! —va cridar la nena dels cabells cremats.

Daisy va posar la petita en braços de la nena i va tornar a entrar a la casa.

La dona inconscient pesava massa perquè Daisy pogués aixecar-la. Es va posar darrere d’ella, la va incorporar com si estigués asseguda, la va agafar per sota les aixelles i la va arrossegar per terra cap al passadís i el carrer.

Havia arribat una ambulància, un cotxe llarg reconvertit, amb la xapa de darrere substituïda per un sostre de lona amb una obertura al fons. L’infermer de Precaucions contra els Atacs Aeris estava ajudant la nena a pujar al vehicle. El conductor va córrer a auxiliar Daisy. Entre tots dos, van portar la mare a l’ambulància.

—Hi ha més gent a dins? —va preguntar el conductor a Daisy.

—No ho sé!

L’home va córrer a la casa. En aquell moment la casa es va ensorrar. Els pisos superiors es van esfondrar sobre la planta baixa i el conductor de l’ambulància va desaparèixer en un infern.

Daisy es va sentir a si mateixa cridar.

Es va tapar la boca amb la mà i va mirar fixament les flames, buscant-lo, tot i que no podia fer res per ajudar-lo i intentar-ho hauria estat un suïcidi.

—Déu meu, no, l’Alf! —va exclamar l’infermer del PAA.

Una bomba va caure cent metres més avall del carrer i es va sentir una altra explosió molt forta.

—Ara no tinc conductor i no puc abandonar el lloc —va dir l’infermer.

Va mirar pel carrer. Hi havia grupets de persones davant d’algunes cases, però la majoria de la gent estava amagada als refugis.

—Conduiré jo —va dir Daisy—. On he d’anar?

—Sap conduir?

La majoria de les angleses no sabien conduir; continuava sent una cosa d’homes.

—No faci preguntes estúpides —va dir Daisy—. On he de portar l’ambulància?

—Al Saint Bart’s. Sap on és?

—És clar. —Saint Bartholomew’s era un dels hospitals més grans de Londres i Daisy feia quatre anys que vivia a la ciutat—. A West Smithfield —va afegir per tranquil·litzar-lo.

—L’entrada d’urgències és per darrere.

—Ja m’espavilaré.

Va pujar al cotxe i va trobar el motor en marxa.

—Com es diu? —va cridar l’infermer.

—Daisy Fitzherbert. I vostè?

—Nobby Clarke. Cuidi’m l’ambulància.

El cotxe tenia un canvi de marxes convencional amb embragatge. Daisy va posar el cotxe en primera i va marxar.

Els avions no paraven de rugir i les bombes queien sense aturador. Daisy estava decidida a portar els ferits a l’hospital, i Saint Bart’s no era a més d’un quilòmetre i mig de distància, però el trajecte va ser un martiri. Va anar pels carrers Leadenhall, Poultry i Cheapside, però va trobar el pas obstruït en diversos indrets, i va haver de fer marxa enrere i buscar una altra ruta. Semblava que a cada carrer hi havia cases destruïdes. Hi havia fum i terregall pertot arreu, i persones que sagnaven i cridaven.

Finalment va arribar a l’hospital i va seguir altres ambulàncies que també es dirigien a l’entrada d’urgències. Hi havia una activitat frenètica: una dotzena de vehicles deixaven persones mutilades i pacients cremats en mans de portalliteres que duien davantals tacats de sang. «Potser he salvat la mare d’aquestes nenes», va pensar Daisy. «No sóc una inútil, encara que el meu marit no m’estimi».

La nena sense cabells encara duia la seva germaneta a coll. Daisy les va ajudar a baixar de l’ambulància.

Una infermera va ajudar Daisy a aixecar la mare, que encara estava inconscient, i entre totes dues la van entrar a l’hospital.

Daisy es va adonar que la dona havia deixat de respirar.

—Aquestes nenes són filles seves! —va dir a la infermera. Tenia un punt d’histèria a la veu—. Què els passarà, ara?

—Ja me n’encarrego —va dir la infermera amb decisió—. Vostè haurà de tornar aquí.

—Ho he de fer? —va dir Daisy.

—Calmi’s —la va tranquil·litzar la infermera—, perquè hi haurà molts més morts i ferits abans no s’acabi la nit.

—D’acord —va dir Daisy.

Va pujar al cotxe i va marxar.





IV


Una tarda càlida i mediterrània d’octubre, Lloyd Williams va arribar a l’assolellada ciutat de Perpinyà, a només trenta quilòmetres de la frontera amb Espanya.

S’havia passat el mes de setembre a Bordeus, treballant a la verema, com havia fet en l’horrorós 1937. Tenia diners a les butxaques per pagar autobusos i tramvies, i podia menjar en restaurants barats en lloc d’alimentar-se de verdures verdes que pispava dels horts o ous crus robats dels galliners. Tornava pel camí que havia fet quan en sortir d’Espanya feia tres anys. Havia arribat al sud des de Bordeus a través de Tolosa i Béziers, pujant de tant en tant a trens de càrrega, però sobretot demanant als camioners que el portessin.

Era en un bar de carretera a l’autovia principal que recorria el sud-est des de Perpinyà fins a la frontera espanyola. Encara anava vestit amb la granota blava i la boina de Maurice, i portava una bosseta de lona que contenia una paleta rovellada i un nivell esquitxat d’argamassa, com a prova que era un paleta espanyol que tornava a casa. Esperava que no li oferís feina ningú, perquè no tenia ni idea de com pujar una paret.

Tampoc no estava gaire segur de ser capaç de trobar el camí a través de les muntanyes. Feia tres mesos, a la Picardia, s’havia convençut que podia trobar la ruta pels Pirineus per on l’havien portat els guies a Espanya el 1936, parts de la qual havia recorregut en direcció contrària quan va sortir del país un any després. Però a mesura que els pics i els colls verds es començaven a albirar en l’horitzó, la idea li semblava més intimidant. Es pensava que tenia gravats tots els passos del viatge a la memòria, però quan va intentar recordar camins, ponts i trencalls concrets va descobrir que les imatges eren borroses i que els detalls exactes se li escapaven per molt que s’hi esforcés.

Va acabar de dinar —un guisat de peix amb molt de pebre— i va anar a parlar en veu baixa amb uns conductors que dinaven a la taula del costat.

—Haig d’anar a Cervera. —Era l’últim poble abans de la frontera espanyola—. Algú de vostès va cap allà?

Segurament hi anaven tots: era l’únic motiu per ser en aquell punt de la ruta sud-est. Però van dubtar. Era la França de Vichy, teòricament una zona independent, però a la pràctica sota el jou dels alemanys que ocupaven l’altra meitat del país. Cap d’ells no es delia per ajudar un viatger desconegut amb accent estranger.

—Sóc paleta —va dir, aixecant la bossa de lona—. Torno a Espanya. Em dic Leandro.

—El puc portar fins a mig camí —va dir un home gras amb samarreta.

—Gràcies.

—Està a punt?

—I tant.

Van sortir i van pujar a una camioneta Renault amb el nom d’una botiga de subministraments elèctrics en un lateral. Un cop en marxa, el conductor va preguntar a Lloyd si estava casat. Va continuar amb una sèrie de preguntes personals desagradables i Lloyd va veure que a l’home el fascinava saber coses de la vida sexual dels altres. Sens dubte era per això que havia acceptat portar-lo: per poder-li fer preguntes impertinents. Molts dels homes que havien portat Lloyd amb el seu vehicle tenien motius igual d’esgarrifosos.

—Sóc verge —va dir Lloyd; era veritat, però això només va donar peu a un interrogatori sobre les seves experiències de tocaments amb les noies de la universitat. Lloyd en tenia molta experiència, però no pensava explicar-la a ningú. Es va negar a donar detalls intentant no ser mal educat alhora, i al final el conductor es va desesperar—. He de girar aquí —va dir, i va parar.

Lloyd li va donar les gràcies i es va posar a caminar.

Havia après a no caminar com un soldat, i havia desenvolupat el que considerava un pas mandrós de pagès força realista. No portava mai diaris ni llibres. S’havia fet tallar els cabells per un barber espantosament incompetent al barri més pobre de Tolosa. S’afaitava una vegada a la setmana, o sigui que sovint tenia la cara plena de pèl, i això era sorprenentment eficaç a l’hora de fer que semblés una persona ordinària. No es rentava i se li havia enganxat una olor agra que desanimava els que intentaven travar conversa amb ell.

A França i a Espanya hi havia poques persones treballadores que portessin rellotge, per tant es va haver de desfer del rellotge d’acer amb l’esfera quadrada que Bernie li havia regalat el dia de la graduació. No el podia donar a un dels molts francesos que el van ajudar perquè un rellotge anglès els podia incriminar. Al final, amb molta pena, el va llençar en un estany.

El seu punt dèbil era que no tenia documents d’identitat.

Havia intentat comprar-los a un home que s’assemblava una mica a ell i va intentar robar-los a dos homes més, però en aquell moment, com era normal, la gent anava amb molt de compte amb aquestes coses. Per tant, la seva estratègia era evitar qualsevol situació en què li poguessin demanar que s’identifiqués. Mirava de ser molt discret, quan podia caminava pels camps en lloc de fer-ho pels camins, i no anava mai en trens de passatgers perquè sovint hi havia controls a les estacions. De moment havia tingut sort. Un gendarme d’un poble li va demanar la documentació, i quan va explicar que l’hi havien robat un dia que es va emborratxar i va perdre el coneixement en un bar de Marsella, el policia el va creure i el va deixar marxar.

Però semblava que la sort se li havia acabat.

Estava travessant un terreny agrícola pobre. Era al peu dels Pirineus, a prop del Mediterrani, i el terra era sorrenc. El camí polsegós discorria entre masos esquifits i pobles humils. L’entorn estava poc poblat. A l’esquerra, entre els turons, besllumava retalls del mar llunyà.

L’última cosa que s’esperava era el Citroën verd que va parar al seu costat amb tres gendarmes a dins.

Va passar tot molt de pressa. Va sentir que el cotxe s’aproximava; el primer que veia des que l’home gras l’havia deixat. Va continuar arrossegant els peus com un treballador cansat que torna a casa. A tots dos costats de la carretera hi havia camps secs amb poca vegetació i arbres raquítics. Quan el cotxe es va aturar es va plantejar sortir corrent camp a través. Ho va descartar quan va veure les pistoles a les fundes dels dos gendarmes que van baixar del cotxe. No era probable que tinguessin bona punteria, però no se sabia mai. Era més fàcil sortir d’aquell destret parlant. Eren agents de poble, menys agressius que els pragmàtics policies francesos de ciutat.

—Documentació —va dir un gendarme en francès.

Lloyd va separar les mans en un gest d’impotència.

—Monsieur, sóc un desastre, em van robar els documents a Marsella. Em dic Leandro i sóc paleta, espanyol i vaig…

—Pugi al cotxe.

Lloyd va dubtar, però no tenia alternativa. Les seves possibilitats de fugir eren encara més reduïdes.

Un gendarme el va agafar amb força pel braç, el va ficar al seient de darrere i se li va seure al costat.

A Lloyd li va caure l’ànima als peus quan el cotxe es va posar en marxa.

—És anglès o què? —va preguntar el gendarme que seia al seu costat.

—Sóc espanyol, paleta. Em dic…

El gendarme va fer un gest despectiu amb la mà.

—No s’hi escarrassi —va dir.

Lloyd va veure que havia estat absurdament optimista. Era un estranger sense documents que anava cap a la frontera espanyola: havien deduït que era un soldat anglès fugitiu. Si en tenien cap dubte, trobarien la prova quan li ordenessin que es despullés, perquè veurien la xapa d’identificació que portava penjada del coll. No l’havia llençat, perquè si el trobaven sense l’afusellarien automàticament acusat d’espionatge.

Era en un cotxe amb tres homes armats i les possibilitats de trobar una manera d’escapar eren nul·les.

Van agafar la mateixa direcció que duia ell; el sol baixava sobre les muntanyes pel cantó dret del cotxe. No hi havia ciutats grans entre aquell punt i la frontera, i es va imaginar que el tancarien en un calabós de poble per passar-hi la nit. Potser es podria escapar. Si no, segur que l’endemà el traslladaven a Perpinyà i el lliuraven a la policia de la ciutat. I llavors què? L’interrogarien? Aquesta idea li feia una por horrorosa. La policia francesa l’apallissaria, els alemanys el torturarien. Si sobrevivia, acabaria en un campament de presoners de guerra, on s’estaria fins que s’acabés la contesa, o fins que morís de desnutrició. I només era a uns quilòmetres de la frontera!

Van entrar en un poble. Es podria escapar en el camí entre el cotxe i el calabós? No podia fer plans perquè no coneixia el terreny. L’única cosa que podia fer era estar alerta i aprofitar l’oportunitat si se li presentava.

El cotxe va sortir del carrer major i es va ficar en un passatge per darrere una filera de botigues. El pensaven afusellar allà i enterrar-ne el cadàver?

El Citroën es va aturar a la part de darrere d’un restaurant. El pati estava ple de caixes i llaunes enormes. A través d’una finestreta Lloyd va veure una cuina molt il·luminada.

El gendarme del seient de davant va baixar i va obrir la porta de Lloyd, pel cantó del cotxe més proper a l’edifici. Era la seva oportunitat? Hauria de fer la volta al cotxe i córrer pel passatge. Era fosc, i al cap d’uns metres no seria un blanc fàcil.

El gendarme va ficar la mà al cotxe i va agafar Lloyd pel braç, subjectant-lo mentre baixava i s’incorporava. L’altre gendarme va sortir de seguida darrere seu. L’oportunitat no era gaire bona.

Però per què l’havien dut allà?

El van fer entrar a la cuina. Un xef batia ous en un bol i un adolescent rentava plats en una gran pica.

—Aquest noi és anglès —va dir un gendarme—. Es fa dir Leandro.

Sense parar de batre, el xef va aixecar el cap i va bramar:

—Teresa! Vine!

Lloyd recordava una altra Teresa, una anarquista espanyola preciosa que ensenyava als soldats a llegir i escriure.

La porta de la cuina es va obrir de cop i va entrar la noia.

Lloyd la va mirar atònit. No era possible que s’equivoqués: no oblidaria mai aquells ulls grossos i la cabellera negra, encara que portés una còfia blanca i un davantal de cambrera.

Primer la noia no el va mirar. Va deixar una pila de plats al taulell, al costat del jove rentaplats, i llavors es va girar cap als gendarmes amb un somriure i els va fer petons a les galtes.

—Pierre! Michel! Com va això? —Llavors es va girar, va mirar Lloyd i va dir, en espanyol—: No, no és possible. Lloyd! De veritat que ets tu?

Ell només va poder assentir en silenci.

Li va posar els braços al coll, el va abraçar i li va petonejar les dues galtes.

—Apa. Ja està —va dir un gendarme—. Ens n’hem d’anar. Bona sort!

Va donar la bossa de lona a Lloyd, i els gendarmes se’n van anar.

Lloyd va recuperar la paraula.

—Què passa? —va preguntar a Teresa en castellà—. Em pensava que em portaven al calabós!

—Odien els nazis, o sigui que ens ajuden —va dir.

—A qui?

—Ja t’ho explicaré. Vine. —Va obrir una porta que donava a una escala i el va fer pujar al pis, on hi havia un dormitori amb quatre mobles—. Espera’m aquí. Et portaré alguna cosa per menjar.

Lloyd es va estirar al llit i va meditar sobre la seva extraordinària sort. No feia ni cinc minuts es pensava que el torturarien i el matarien. I ara esperava que una dona preciosa li portés el sopar.

Va arribar a la conclusió que tot plegat podia tornar a canviar amb la mateixa rapidesa.

La noia va tornar al cap de mitja hora amb un plat ben carregat de patates fregides i una truita a la francesa.

—Hem tingut feina, però tanquem aviat —va dir—. No tardaré gaire.

Lloyd va menjar de pressa.

Es va fer de nit. Va sentir que els clients marxaven i el soroll metàl·lic de les cassoles, i després va reaparèixer Teresa amb una ampolla de vi negre i dos vasos.

Lloyd li va preguntar per què havia marxat d’Espanya.

—Estan matant la gent en massa —va dir—. Per als que no maten, han aprovat la Llei de Responsabilitats Polítiques, que converteix en delinqüents totes les persones que no van donar suport al govern. Pots perdre totes les teves propietats si et vas oposar a Franco ni que sigui per «passivitat greu». Només ets innocent si pots demostrar que li donaves suport.

Lloyd va pensar amb amargor en les paraules tranquil·litzadores de Chamberlain el mes de març a la Cambra dels Comuns, quan afirmava que Franco havia renunciat a adoptar mesures de represàlia. Chamberlain era un maleït mentider.

—Molts dels nostres camarades són en camps de presoners horrorosos —va continuar Teresa.

—M’imagino que no saps què se’n va fer, del sergent Lenny Griffiths, el meu amic.

—Després de Belchite no el vaig tornar a veure —va contestar Teresa, sacsejant el cap.

—I tu?

—Vaig fugir dels soldats de Franco, vaig venir aquí, vaig trobar feina de cambrera…, i vaig descobrir que podia fer altres feines.

—Quines feines?

—Porto soldats fugitius a través de les muntanyes. Per això els gendarmes t’han dut aquí.

Lloyd es va animar una mica. Havia pensat fer-ho sol, i el preocupava no ser capaç de trobar el camí. Però potser tindria una guia.

—N’hi ha dos més que s’esperen —va dir—. Un artiller britànic i un pilot canadenc. Són en una casa de pagès de les muntanyes.

—Quan tenies pensat travessar?

—Aquesta nit —va dir—. No beguis massa vi.

Se’n va anar i va tornar al cap de mitja hora carregada amb un abric marró vell i espellifat.

—Farà fred —va explicar.

Van sortir per la porta de la cuina i van travessar el poble a la llum dels estels. Un cop es van acabar les cases, van agafar una pista que pujava. Al cap d’una hora van arribar a un grupet de construccions de pedra. Teresa va xiular i seguidament va obrir la porta d’una pallissa, i dos homes van sortir.

—Sempre fem servir noms falsos —va dir en anglès—. Jo sóc la Maria i ells són en Fred i en Tom. El nostre nou amic és en Leandro. —Els homes van encaixar i ella va continuar—: Ni parlar, ni fumar, i si algú es queda enrere, l’abandonem. Preparats?

A partir d’allà el camí pujava més. Lloyd relliscava amb les pedres. De tant en tant, s’agafava als matolls raquítics de bruc que creixien a banda i banda del camí i amb el seu ajut s’impulsava amunt. La petita Teresa va marcar un ritme que aviat va deixar els tres homes esbufegant i panteixant. Portava una llanterna, però, per estalviar piles, no volia encendre-la mentre les estrelles il·luminessin prou.

Va començar a fer més fred. Van travessar un rierany gèlid, i a Lloyd ja no se li van tornar a escalfar els peus.

—Aquí procureu caminar pel mig del camí —va dir Teresa, al cap d’una hora.

Lloyd va mirar a baix i va veure que eren en una carena entre aiguavessants pronunciats. Quan va veure fins on podia caure, li va rodar una mica el cap, i ràpidament va mirar amunt i endavant, cap a la silueta de Teresa que es movia ràpidament. En circumstàncies normals hauria fruit de cada moment de la caminada darrere d’una dona tan bonica, però estava tan cansat i tenia tant de fred, que no tenia energia ni per bavejar.

Les muntanyes no estaven despoblades. Van sentir un gos que bordava en la llunyania; en un altre moment es va sentir el dring d’unes misterioses campanes, que van esverar els homes fins que Teresa va explicar que els pastors penjaven esquellots a les ovelles per localitzar el seu ramat.

Lloyd va pensar en Daisy. Encara seria a Ty Gwyn? O hauria tornat amb el seu marit? Lloyd esperava que no hagués tornat a Londres, perquè segons els diaris francesos la bombardejaven cada nit. Seria viva o morta? La tornaria a veure algun dia? I, si es veien, què sentiria ella per ell?

Cada dues hores paraven a descansar, beure aigua i fer un glop d’una ampolla de vi que portava Teresa.

A punta de dia es va posar a ploure i el terra es va tornar traïdor, no paraven de relliscar i ensopegar, però Teresa no va afluixar la marxa.

—Encara gràcies que no és neu —va comentar.

La claror del dia els va mostrar un paisatge de vegetació de matolls del qual sobresortien afloraments de roca que semblaven làpides. No parava de ploure i una boira freda enfosquia la vista.

Al cap d’una estona, Lloyd es va adonar que anaven de baixada.

—Som a Espanya —va anunciar Teresa a la parada següent.

Lloyd se n’hauria d’haver alegrat, però estava massa esgotat.

A poc a poc, el paisatge es va estovar i en comptes de pedres hi havia herba aspra i arbustos.

De sobte, Teresa es va tirar a terra i es va ajeure molt plana.

Els tres homes la van imitar immediatament, sense que calgués dir-los res. Seguint la mirada de la noia, Lloyd va veure dos homes abillats amb un uniforme verd i uns barrets peculiars: guàrdies espanyols de frontera, segurament. Es va adonar que haver arribat a Espanya no significava que se li haguessin acabat els problemes. Si l’enxampaven entrant il·legalment al país, el podien tornar a França. O pitjor, podia desaparèixer en un dels campaments de presoners de Franco.

Els guàrdies de frontera caminaven per un sender de muntanya en direcció als fugitius. Lloyd es va preparar per lluitar. S’hauria de moure de pressa, per immobilitzar-los abans que poguessin treure les armes. No sabia si els altres dos homes serien útils en una batussa.

Però no calia que patís. Els dos guàrdies van arribar a un límit invisible i van girar cua. Teresa es va comportar com si ja sabés que la cosa aniria així. Quan els guàrdies van desaparèixer de la vista, es va incorporar i es van posar en marxa de nou.

Aviat es va aixecar la boira i Lloyd va veure un poble de pescadors en una badia sorrenca. Hi havia estat quan va arribar a Espanya, el 1936. Fins i tot recordava que tenia estació de tren.

Van entrar al poble, que era pacífic i sense senyals de forces de l’ordre: ni policia, ni ajuntament, ni soldats, ni controls. Era evident per què l’havia triat Teresa.

Van anar a l’estació i la noia va comprar els bitllets flirtejant amb el venedor com si fossin vells coneguts.

Lloyd va seure en un banc de l’andana a l’ombra, amb mal de peus, cansat, agraït i content.

Una hora després agafaven un tren cap a Barcelona.





V


Fins aleshores Daisy no havia entès què significava el treball.

O el cansament.

O la tragèdia.

Estava asseguda en una aula d’una escola, bevent té ensucrat en una tassa sense plat. Portava un casc d’acer i botes de goma. Eren les cinc de la tarda i encara estava cansada de la nit anterior.

Formava part del sector de Precaucions contra els Atacs Aeris del districte d’Aldgate. En teoria treballava torns de vuit hores, seguides de vuit de guàrdia i vuit hores de descans. A l’hora de la veritat treballava mentre durés l’atac aeri i hi hagués ferits que calgués portar a l’hospital.

Londres va ser bombardejada cada nit del mes d’octubre de 1940.

Daisy treballava sempre amb una altra dona, que era l’ajudant del conductor, i quatre homes que formaven un grup de primers auxilis. Tenien la seu en una escola i en aquell moment estaven asseguts als pupitres, esperant que arribessin els avions, sonessin les sirenes i caiguessin les bombes.

L’ambulància que Daisy conduïa era un Buick americà adaptat. També tenien un cotxe normal i un conductor per transportar el que anomenaven «casos asseguts»: ferits que podien viatjar asseguts i no necessitaven ajuda durant el trasllat a l’hospital.

La seva ajudant era Naomi Avery, una cockney rossa i atractiva a qui li agradaven força els homes i la camaraderia del grup. En aquell moment prenia el pèl a Nobby Clarke, l’encarregat del grup, que era un policia jubilat.

—El director és un home —deia—. El cap de districte és un home. Tu ets un home.

—Això espero —va dir Nobby, i tots van riure.

—A Precaucions contra els Atacs Aeris hi ha moltes dones —va continuar Naomi—. Com és que no n’hi ha cap que mani?

Els homes van riure. Va intervenir un calb amb una gran nàpia, a qui deien George el Maco.

—Ja hi tornem a ser amb els drets de les dones.

Tenia una vena misògina.

—No et deus pensar que els homes sou més intel·ligents que les dones, oi? —va intervenir Daisy.

—De fet, hi ha dones que són encarregades —va dir Nobby.

—No en conec cap —va dir Naomi.

—És la tradició —va dir Nobby—. Les dones sempre han estat mestresses de casa.

—Com Caterina la Gran de Rússia —va comentar Daisy amb sarcasme.

—O la reina Isabel d’Anglaterra —va intervenir Naomi.

—Amelia Earhart.

—Jane Austen.

—Marie Curie, l’únic científic que ha guanyat dues vegades el premi Nobel.

—Caterina la Gran? —va dir George el Maco—. Que no s’explica una història d’ella i el seu cavall?

—Calma, que hi ha senyores —va dir en Nobby, en to de retret—. Jo contestaré la pregunta de la Daisy.

—A veure, digues —va demanar Daisy, amb ganes de portar-li la contrària.

—Reconec que hi ha dones que són tan intel·ligents com els homes —va accedir, com aquell que fa una concessió extraordinàriament generosa—. No obstant això, hi ha una raó molt bona perquè tots els càrrecs de Precaucions contra els Atacs Aeris siguin homes.

—I quina és aquesta raó, Nobby?

—És molt senzill. Els homes no acceptarien ordres de les dones.

Es va acomodar a la cadira amb una expressió triomfal, convençut d’haver guanyat la discussió.

El curiós era que quan queien les bombes i excavaven entre les runes per rescatar els ferits, eren tots iguals. Llavors no hi havia jerarquia. Si Daisy cridava demanant a Nobby que agafés l’altra punta d’una biga de fusta, ell obeïa sense pensar-s’ho dues vegades.

Daisy els estimava, George inclòs. Haurien donat la vida per ella, i ella per ells.

Van sentir un udol greu a fora. A poc a poc es va tornar agut fins que va esdevenir el corcó que tots coneixien de la sirena avisant d’un atac aeri. Pocs segons després es va sentir l’esclat d’una explosió llunyana. Sovint l’avís arribava tard; de vegades se sentia després que caiguessin les primeres bombes.

Va sonar el telèfon i Nobby el va despenjar.

Es van posar drets.

—No fan mai festa, els alemanys? —va dir George, cansat.

—Nutley Street —va informar Nobby, després de penjar.

—Sé on és —va dir Naomi, mentre sortien a corre-cuita—. És on viu la nostra parlamentària.

Van pujar als cotxes i Daisy va posar l’ambulància en marxa.

—Quins dies més feliços —va dir Naomi, asseguda al seu costat.

Naomi ho deia amb ironia, però, curiosament, Daisy era feliç. Mentre girava en un revolt, pensava que era ben estrany. Cada nit veia destrucció, una aflicció de dimensions tràgiques i cossos espantosament mutilats. Ella mateixa tenia moltes possibilitats de morir aquella nit en un edifici en flames. Però estava encantada. Treballava i patia per una causa i, paradoxalment, això era millor que qualsevol dels plaers que es podia permetre. Formava part d’un grup que ho hauria arriscat tot per ajudar els altres, era la millor sensació del món.

Daisy no odiava els alemanys que intentaven matar-la. El seu sogre, el comte Fitzherbert, li havia explicat per què bombardejaven Londres. Fins a l’agost, la Luftwaffe només havia atacat ports i camps d’aterratge. En un estrany moment de sinceritat, Fitz havia explicat que els britànics no eren tan escrupolosos: pel maig, el govern havia aprovat el bombardeig d’objectius en ciutats alemanyes, i durant els mesos de juny i juliol la RAF havia llançat bombes sobre cases plenes de dones i nens. La població alemanya estava enfurismada i exigia venjança. El resultat era el bombardeig de Londres.

Daisy i Boy mantenien les aparences, malgrat que ella tancava la porta del dormitori quan ell era a casa, i ell no protestava. El seu matrimoni era una farsa, però estaven massa ocupats per posar-hi remei. Quan hi pensava, Daisy es posava trista, perquè volia dir que havia perdut Boy i Lloyd. Sortosament tenia molt poc temps per pensar-hi.

Nutley Street cremava. La Luftwaffe llançava alhora bombes incendiàries i forts explosius. El foc era el que feia més mal, però els explosius d’alta potència contribuïen a la propagació de les flames en fer esclatar les finestres i revifar les flames.

Daisy va frenar l’ambulància amb un xerric de frens i van anar tots per feina.

Les persones amb ferides superficials es traslladaven a la unitat de primers auxilis més pròxima. Els més malferits es portaven al Saint Bart’s o l’Hospital de Londres a Whitechapel. Daisy feia un viatge darrere l’altre. Quan es va fer fosc va encendre els llums. Per respectar l’apagada, els llums estaven esmorteïts i només deixaven passar una esquerda de claror, encara que podia semblar una precaució supèrflua mentre Londres cremava com una foguera.

El bombardeig va continuar fins a l’alba. De dia els bombarders eren massa vulnerables i podien ser abatuts pels caces que pilotaven Boy i els seus companys, de manera que l’atac aeri va disminuir. Quan la freda llum grisa va il·luminar les destrosses, Daisy i Naomi van tornar a Nutley Street, però ja no hi havia més víctimes per portar a l’hospital.

Es van asseure a descansar sobre les restes de paret de maons d’un jardí. Daisy es va treure el casc d’acer. Estava bruta de dalt a baix i esgotada. «Què dirien de mi, ara, les noies del Club Nàutic de Buffalo?», va pensar. I es va adonar que tant se li’n donava el que diguessin. Els dies en què quedar bé amb elles era el més important del món semblaven molt llunyans.

—Vols un te, preciosa?

Daisy va reconèixer l’accent gal·lès. Va aixecar el cap i va veure una dona atractiva de mitjana edat amb una safata a la mà.

—Oh, que bé, és just el que necessito —es va alegrar, i va agafar una tassa.

Encara no li agradava el te, el trobava amarg, però tenia uns efectes reparadors impressionants.

La dona va fer un petó a Naomi.

—Som parentes —va explicar la noia—. La Millie, la seva filla, està casada amb el meu germà Abie.

Daisy va observar la dona que oferia el te de la safata al grupet d’infermers de Precaucions contra els Atacs Aeris, bombers i veïns. Va pensar que devia ser una dignatària local; tota ella tenia un aire d’autoritat. Però alhora era una dona del poble, que parlava amb calidesa i naturalitat i els feia somriure. Coneixia Nobby i George el Maco i els va saludar com si fossin vells coneguts.

La dona va agafar l’última tassa de te de la safata i va anar a seure al costat de Daisy.

—Sembla nord-americana —va dir, amb simpatia.

—Estic casada amb un anglès —va explicar Daisy.

—Visc en aquest carrer, però aquesta nit casa meva ha esquivat les bombes. Sóc parlamentària per Aldgate. Em dic Eth Leckwith.

A Daisy li va fer un salt el cor. Era la famosa mare de Lloyd! Es van donar la mà.

—Daisy Fitzherbert.

Ethel va arquejar les celles.

—Oh! —va exclamar—. És la vescomtessa d’Aberowen.

Daisy es va enrojolar i va abaixar la veu.

—A Precaucions contra els Atacs Aeris no ho saben.

—El seu secret està segur amb mi.

—Coneixia el seu fill, Lloyd —va dir Daisy, una mica vacil·lant. No va poder evitar que li sortissin les llàgrimes quan va pensar en els dies a Ty Gwyn i la manera com l’havia mirat quan ella havia avortat—. Es va portar molt bé amb mi, en un moment que necessitava ajuda.

—Gràcies —va dir Ethel—. Però no parli com si fos mort.

El retret va ser lleuger, però Daisy va pensar que havia parlat amb una falta de tacte espantosa.

—Perdoni’m! —es va disculpar—. Sé que està desaparegut en combat. Que desconsiderada que sóc.

—Però és que ja no ho està desaparegut —va dir Ethel—. Va escapar a través d’Espanya i va arribar ahir a casa.

—Oh, Déu meu! —A Daisy se li va accelerar el cor—. Està bé?

—Perfectament. De fet, fa molt bona cara, malgrat el que ha hagut de passar.

—On… —Daisy va empassar saliva—. On és ara?

—Doncs, hauria de ser per aquí. —Ethel va mirar al voltant—. Lloyd! —va cridar.

Daisy va mirar la gent frenèticament.

—Sí, mare.

Daisy el va veure. Tenia la cara colrada pel sol i estava fet un secall, però el va trobar més atractiu que mai.

—Vine, si us plau —va demanar Ethel.

Lloyd va fer un pas i llavors va veure Daisy. La cara se li va transformar de cop i va somriure feliç.

—Hola —va dir.

Daisy es va aixecar d’un bot.

—Lloyd, no se si te’n recordes de… —va començar Ethel.

Daisy no es va poder reprimir. Va córrer i es va llençar en braços de Lloyd i el va abraçar. El va mirar als ulls verds, li va fer petons a les galtes morenes i el nas trencat i després als llavis.

—T’estimo, Lloyd —va dir, com una boja—. T’estimo, t’estimo, t’estimo.

—Jo també t’estimo, Daisy —va dir ell.

Darrere d’ella, Daisy va sentir la veu sardònica d’Ethel.

—Veig que sí que te’n recordes.





VI


Lloyd menjava torrades amb confitura quan Daisy va entrar a la cuina de la casa de Nutley Street. La noia va seure a taula, esgotada, i es va treure el casc d’acer. Tenia la cara bruta i els cabells plens de cendra i pols, i Lloyd va pensar que estava irresistible.

Hi anava molts matins quan s’acabaven els bombardejos i l’última víctima havia estat traslladada a l’hospital. La mare de Lloyd li havia dit que podia anar a casa seva quan volgués i Daisy s’ho havia pres al peu de la lletra.

Ethel va servir un te a Daisy.

—Una nit dura, eh? —va dir.

—De les pitjors —va dir Daisy, amb tristesa—. L’edifici Peabody d’Orange Street s’ha cremat fins als fonaments.

—Oh, no!

Lloyd estava horroritzat. Coneixia el lloc: una finca plena a vessar de famílies pobres carregades de fills.

—És un edifici enorme! —va comentar Bernie.

—Ho era —va dir Daisy—. Han mort cremades centenars de persones i no sé quants nens deuen haver quedat orfes. Gairebé tots els meus pacients han mort camí de l’hospital.

Lloyd li va agafar la mà per sobre la taula.

—No t’hi acostumes mai —va dir la noia, mirant per sobre la tassa de te—. Et penses que t’enduriràs, però no és veritat.

L’aclaparava la tristesa.

Ethel li va posar una mà a l’espatlla en un gest compassiu.

—I nosaltres fem el mateix amb les famílies alemanyes —va continuar Daisy.

—Com ara els meus amics Maud i Walter i els seus fills —va dir Ethel.

—Oi que és horrorós? —Daisy va brandar el cap amb desesperació—. No sé pas què ens passa!

—Què li passa al gènere humà! —va puntualitzar Lloyd.

—Després m’arribaré a Orange Street per assegurar-me que s’ha fet tot el possible per la canalla —va dir Bernie, pràctic com sempre.

—T’hi acompanyaré —va dir Ethel.

Bernie i Ethel pensaven de la mateixa manera i actuaven a la una sense esforç; de vegades semblava que es llegissin el pensament. Des que havia tornat, Lloyd els observava amb atenció, preocupat perquè el matrimoni hagués quedat afectat per la sorprenent revelació que Ethel no havia tingut mai un marit anomenat Teddy Williams i que el pare de Lloyd era el comte Fitzherbert. N’havia parlat molt amb Daisy, que ara sabia la veritat. Com se sentia Bernie sabent que li havien mentit durant vint anys? Però Lloyd no va detectar cap diferència. A la seva manera poc sentimental, Bernie estimava Ethel amb bogeria i, per a ell, no feia res malament. Creia que ella no faria mai res per fer-li mal, i tenia raó. Lloyd tenia l’esperança de poder fer un matrimoni així algun dia.

Daisy es va fixar que Lloyd anava amb uniforme.

—On vas avui?

—M’han convocat al Ministeri de la Guerra. —Va mirar el rellotge que hi havia sobre la xemeneia—. Hauria d’anar passant.

—Em pensava que ja els havies informat.

—Acompanya’m a l’habitació i t’ho explicaré mentre em poso la corbata. Agafa el te.

Van pujar i Daisy va mirar al voltant amb interès. Lloyd era conscient que la noia no havia estat mai a la seva habitació: va repassar amb la mirada el llit individual, el prestatge amb novel·les en alemany, francès i espanyol, i l’escriptori amb la filera de llapis amb punta ben esmolada, no gaire segur del que li semblarien a ella.

—Quina habitacioneta més maca —va dir Daisy.

No era petita. Era com els altres dormitoris de la casa. Però Daisy tenia criteris diferents.

La noia va agafar una fotografia emmarcada. Era de la família a la platja: Lloyd de petit, amb pantalons curts; Millie, més petita encara, amb vestit de bany; Ethel, jove, amb un gran barret tou; Bernie, amb vestit i una camisa grisa amb el coll descordat i un mocador amb dos nusos al cap.

—Southend —va explicar Lloyd.

Li va agafar la tassa, la va posar sobre el tocador, i la va abraçar. Li va fer un petó als llavis. Ella li va respondre amb cansada tendresa, acariciant-li la galta i repenjant el cos en el seu.

Al cap d’un minut Lloyd la va deixar anar. Daisy estava massa cansada per fer petons i ell tenia un compromís.

Daisy es va treure les botes i es va estirar al llit.

—El Ministeri de la Guerra m’ha demanat que em presenti una altra vegada —va dir Lloyd tot cordant-se la corbata.

—Però si l’última vegada ja t’hi van fer estar quatre hores!

Era veritat. Es va haver d’esprémer el cervell per recordar tots els detalls del temps que havia passat fugint de França. Volien saber el grau i el regiment de tots els alemanys que havia trobat. No els recordava tots, per descomptat, però havia treballat de valent durant el curs a Ty Gwyn i els va poder donar molta informació.

Era un interrogatori habitual de la intel·ligència militar. Però també li van preguntar per la fugida, les carreteres que havia agafat i qui l’havia ajudat. Fins i tot estaven interessats en Maurice i Marcelle, i el van renyar per no haver-los demanat el cognom. S’havien entusiasmat amb Teresa, que evidentment podia ser un gran fitxatge per a futures fugides.

—Avui he de veure gent diferent. —Va fer una ullada a una nota mecanoscrita que hi havia sobre el tocador—. A l’hotel Metropole de Northumberland Avenue, habitació 424. —L’adreça era a prop de Trafalgar Square, en un barri d’oficines governamentals—. Sembla que és un departament nou que s’encarrega dels presoners de guerra britànics. —Es va posar la gorra de visera i es va mirar al mirall—. Estic bé?

No va tenir resposta. Va mirar el llit i Daisy s’havia adormit. La va tapar amb una manta, li va fer un petó al front i va sortir.

Va dir a la seva mare que Daisy s’havia adormit al seu llit, i ella li va respondre que la passaria a veure més tard per estar segura que estava bé.

Lloyd va agafar el metro per anar al centre de Londres.

Havia explicat a Daisy la veritable història del seu pare i la va desenganyar de la seva teoria que era fill de Maud. La noia el va creure de seguida, perquè de sobte va recordar que Boy li havia explicat que Fitz tenia un fill il·legítim en alguna banda.

«Que estrany que és això», havia dit, tota pensarosa. «Els dos anglesos de qui m’enamoro resulta que són germanastres». Havia mirat Lloyd amb orgull. «Has heretat la bona planta del teu pare. Boy, només el seu egoisme».

Lloyd i Daisy encara no havien fet l’amor. Un dels motius era que ella no tenia mai un dia lliure. I l’única vegada que havien aconseguit estar sols, tot s’havia torçat.

Havia estat el diumenge anterior, a casa de Daisy a Mayfair. Els criats tenien festa el diumenge a la tarda i ella havia portat Lloyd al seu dormitori. Però estava nerviosa i incòmoda. Li va fet un petó, però després va apartar el cap. Quan ell li va posar les mans als pits, Daisy les hi va apartar. El noi no entenia res: si no volia que ho fes, per què eren al seu dormitori?

—Perdona —va dir Daisy, finalment—. T’estimo, però no puc fer-ho. No puc enganyar el meu marit a casa seva.

—Però ell bé que et va enganyar.

—Sí, però ho va fer fora de casa.

—Entesos.

—Creus que és una bestiesa?

—Després de tot el que hem passat, això sembla una mica primmirat per part teva, sí —va dir, amb una arronsada d’espatlles—. Però, mira, si és així com et sents… Seria un animalot si intentés empènyer-te a fer-ho sense que en tinguessis ganes.

Daisy el va abraçar molt fort.

—Ja t’ho havia dit: ets molt madur.

—No malbaratem tota la tarda —va dir ell—. Anem al cinema.

Van veure El gran dictador, de Charlie Chaplin, i van riure com bojos. En acabat, Daisy va haver de tornar a la feina.

Lloyd es va entretenir pensant en Daisy fins a l’estació d’Embankment, i des d’allà va caminar per Northumberland Avenue fins al Metropole. Havien buidat l’hotel de les antiguitats i l’havien moblat amb taules i cadires utilitàries.

Al cap d’uns minuts d’espera van acompanyar Lloyd a veure un coronel alt i ple de vitalitat.

—He llegit el seu informe, tinent —va dir—. El felicito.

—Gràcies, senyor.

—Esperem que més homes segueixin el seu exemple i ens agradaria ajudar-los. Sobretot ens interessen els pilots abatuts. Són cars d’entrenar i volem que tornin i volin de nou.

Lloyd ho va trobar fort. Se li podia demanar a un pilot abatut que s’arrisqués a tornar a pilotar? D’altra banda, els ferits eren enviats a la batalla tan bon punt es recuperaven. Era la guerra.

—Estem muntant una mena de ferrocarril clandestí des d’Alemanya fins a Espanya. Pel que veig, vostè parla alemany, francès i espanyol, però el més important és que ha viscut l’experiència. Voldríem traslladar-lo al nostre departament.

Lloyd no s’ho esperava, i no sabia ben bé què pensar.

—Gràcies, senyor. És un honor. Però es tracta d’una feina d’oficina?

—En absolut. Volem que torni a França.

A Lloyd se li va desbocar el cor. Es pensava que ja no hauria de tornar a afrontar aquells perills.

El coronel li va veure el desànim a la cara.

—Sap que és molt perillós.

—Sí, senyor.

—S’hi pot negar, si vol —va deixar anar el coronel, abruptament.

Lloyd va pensar en Daisy i el bombardeig, i en les persones cremades als pisos del Peabody, i es va adonar que no s’hi volia negar.

—Si creu que és important, senyor, hi tornaré amb molt de gust.

—Així m’agrada —va fer el coronel.

Mitja hora després, Lloyd tornava a ser a l’estació de metro, ben atordit. Formava part del departament anomenat M19. Tornaria a França amb documents falsos i grans quantitats de diners. Dotzenes d’alemanys, holandesos, belgues i francesos en territori ocupat ja havien estat reclutats per a la perillosa tasca d’ajudar pilots britànics i de la Commonwealth a tornar a casa. Lloyd seria un dels nombrosos agents de l’M19 que formarien la xarxa.

Si l’arrestaven, el torturarien.

Tenia por però també estava engrescat. Aniria amb avió a Madrid i seria la primera vegada que volaria. Tornaria a entrar a França a través dels Pirineus i es posaria en contacte amb Teresa. Es mouria disfressat entre l’enemic i rescataria persones davant del nas de la Gestapo. Procuraria que els homes que seguissin el seu exemple no estiguessin tan sols i aïllats com ell.

Va arribar a Nutley Street a les onze. Hi havia una nota de la seva mare: «Miss Amèrica no ha piulat». Després de visitar el lloc de l’incendi, Ethel devia haver anat a la Cambra dels Comuns, i Bernie a l’ajuntament. Lloyd i Daisy tenien la casa per a tots dos sols.

Va pujar a la seva habitació. Daisy encara dormia. La jaqueta de pell i els pantalons gruixuts de llana de feina estaven tirats a terra de qualsevol manera. La noia era dins del llit en roba interior. Això no havia passat mai.

Lloyd es va treure la jaqueta i la corbata.

—I la resta —va dir una veu endormiscada des del llit.

—Què? —va dir, mirant-la.

—Despulla’t i fica’t al llit.

La casa estava buida, no els molestaria ningú.

Lloyd es va treure les botes, els pantalons, la camisa i els mitjons, i llavors va dubtar.

—No passaràs fred —va dir ella.

Es va recargolar sota les mantes i li va llençar unes calces de seda.

El noi s’esperava que fos un moment solemne de molta passió, però semblava que Daisy pensés que havia de ser divertit. Lloyd estava disposat a deixar-se guiar per ella.

Es va treure la samarreta i els calçotets, i es va ficar al llit. La noia estava calentona i lànguida. Lloyd estava nerviós: no li havia dit que era verge.

Sempre havia sentit dir que els homes havien de prendre la iniciativa, però semblava que Daisy no ho sabés. El va petonejar i acariciar, i llavors li va agafar el penis.

—Veus que bé —va dir—, tenia l’esperança que en tinguessis.

Després d’aquesta broma, Lloyd es va calmar.





8


1941 (I)





I


Era un diumenge gèlid d’hivern i Carla von Ulrich va anar a visitar el petit Kurt amb Ada —la seva minyona i mare del nen— a la Residència d’Infants del llac Wannsee. Quedava als afores de la ciutat, a la zona oest de Berlín, i s’hi arribava al cap d’una hora de trajecte en tren. Sempre que hi anaven de visita, Carla es vestia amb el seu uniforme d’infermera perquè així el personal mèdic la veia com una companya de professió i li parlaven de Kurt amb més franquesa.

A l’estiu, la riba del llac s’omplia de famílies i de mainada que jugava a la platja i feia clapotejar l’aigua on era poc profunda. Aquell dia, però, només hi havia quatre persones comptades que passejaven enfundades en un bon abric per combatre el fred i un banyista atrevit que feia patir la dona, que esperava neguitosa a la vora del llac.

La residència, especialitzada en infants amb discapacitats greus, ocupava una antiga mansió amb sales grans i elegants que primer s’havien dividit per encabir-hi llits i lliteres d’hospital, i després s’havien pintat de verd pàl·lid.

Kurt tenia vuit anys. Era capaç de caminar i menjar tot sol com un nen de dos, però no podia articular paraules i encara duia bolquers. Feia anys que no donava cap signe de millora. No obstant això, estava clar que quan veia Ada es posava més content que un gínjol. Irradiava felicitat, balbucejava amb excitació, i allargava els braços perquè l’agafessin a collibè, l’amanyaguessin bé i li fessin mil petons.

Kurt també va reconèixer Carla. Sempre que ella el veia li venia al cap la imatge del tràgic dia que el nen va néixer. Ella mateixa havia assistit el part mentre el seu germà Erik corria a buscar el doctor Rothmann.

Van estar ben bé una hora jugant amb Kurt. Li agradaven els trens, els cotxes de joguina i els llibres de dibuixos molt vius. Va arribar l’hora de la migdiada i Ada li va cantar cançons de bressol fins que va agafar el son.

Quan ja marxaven una de les infermeres va cridar Ada:

—Frau Hempel, acompanyi’m al despatx de herr doctor Willrich, si us plau. Vol parlar amb vostè.

Willrich era el director de la residència. Carla no l’havia vist mai i segurament Ada tampoc.

—Que passa res? —va preguntar Ada, neguitosa.

—Segur que el director només vol parlar amb vostè dels progressos de Kurt —va respondre la infermera.

—Fräulein Von Ulrich també vindrà —va dir Ada.

A la infermera no li va agradar gaire la idea.

—El doctor Willrich només l’ha cridat a vostè.

Però Ada, si calia, podia arribar a ser molt tossuda.

—Fräulein Von Ulrich també vindrà —va reiterar amb fermesa.

La infermera va arronsar les espatlles.

—Per aquí —va dir amb brusquedat.

Les va conduir fins a un despatx acollidor. Aquesta cambra no l’havien dividit. El carbó cremava a la llar i un finestral oferia vistes sobre el llac Wannsee. Carla va albirar algú que feia vela solcant l’aigua arrissada entre una forta brisa. Willrich seia darrere d’un escriptori que a sobre tenia una superfície de pell. Hi havia un pot de tabac i un expositor de pipes de diferents formes. Tenia vora cinquanta anys, era alt, corpulent i de faccions grosses: un nas gros, unes barres quadrades, unes orelles d’elefant, i un cap pelat amb forma d’ou.

—Frau Hempel, si no m’equivoco, oi? —Va mirar Ada.

Ada va fer que sí.

Willrich es va girar cap a Carla.

—I vostè és fräulein…

—Carla von Ulrich, doctor. Sóc la padrina de Kurt.

El doctor va alçar les celles.

—Una mica jove per ser padrina, no?

—Ella és qui em va assistir al part de Kurt! Només tenia onze anys, però ho va fer deu mil vegades millor que el doctor, perquè ell no hi era! —va recriminar Ada, indignada.

Willrich no en sabia res. Sense treure la mirada de Carla, va dir amb menyspreu:

—I veig que vol ser infermera…

Carla duia l’uniforme de principiant però ella es considerava més que una simple aspirant.

—Sóc una infermera en pràctiques —va dir. Willrich no li queia gens bé.

—Seguin, si us plau. —Va obrir un expedient de poques pàgines—. En Kurt ara té vuit anys però el seu estadi de desenvolupament és el d’un nen de dos.

Va fer una pausa. Cap de les dues dones no va badar boca.

—Aquests resultats no són gens satisfactoris —va afegir.

Ada va mirar Carla perquè no entenia a què treia cap tot allò i l’hi va fer saber arronsant les espatlles.

—Ha sortit un nou tractament per a casos com aquest però hauríem de traslladar en Kurt a un altre centre. —Willrich va tancar l’expedient. Va mirar Ada i, per primera vegada, va somriure—. Estic convençut que donaria el que fos perquè en Kurt seguís una teràpia que millorés el seu estat.

A Carla no li va agradar el seu somriure: li feia esgarrifança.

—Ens pot dir més coses sobre aquest tractament, doctor? —va preguntar Carla.

—Em sap greu, però el tema, a vostè, se li escapa… —va suggerir ell—, encara que sigui una infermera en pràctiques —va afegir.

Carla no deixaria que se sortís amb la seva.

—Estic segura que a frau Hempel li agradaria saber si el tractament significa que s’ha de sotmetre a una intervenció quirúrgica, o bé a una teràpia amb fàrmacs o a un electroxoc, per exemple.

—Fàrmacs —va respondre displicent.

—A on se n’hauria d’anar? —va preguntar Ada.

—La clínica és a Akelberg, a Baviera.

Ada anava coixa en geografia i Carla va veure de seguida que no sabia on queia.

—És a uns tres-cents quilòmetres —li va dir ella.

—No pot ser! —va exclamar Ada—. I com l’aniré a veure?

—Amb tren —va dir Willrich, impacient.

—Li caldran quatre o cinc hores. Segur que hi haurà de fer nit. I què hi ha de la tarifa del bitllet de tren? Sortirà cara —va protestar Carla.

—A mi no em vinguin amb històries! —va exclamar Willrich molest—. Que jo sóc metge i no pas el director d’una agència de viatges.

Ada tenia els ulls vidriosos.

—Si en Kurt n’ha de sortir beneficiat i aprèn així a dir algunes paraules i a no fer-se les necessitats a sobre… Potser algun dia ens el podrem endur a casa.

—Així és! —va exclamar Willrich—. Estic convençut que no li agradaria gens negar-li l’oportunitat de millorar només perquè pensa en vostè.

—Vol dir que en Kurt podria arribar a portar una vida normal? —va preguntar Carla.

—La medicina no pot garantir res —va dir el doctor—. Qualsevol infermera en pràctiques ja ho hauria de saber.

Carla havia après dels seus pares a no aguantar les falsedats.

—No li demano cap garantia —va dir irritada—. Li demano un pronòstic. N’ha de tenir un, si no, ara no ens proposaria un tractament.

L’home es va posar vermell fins a les orelles.

—El tractament és nou. Esperem que ens ajudi a millorar l’estat d’en Kurt. És això el que intento dir-li.

—És experimental?

—Tota la medicina és experimental. Hi ha teràpies que són eficaces en uns pacients i en altres no. Escolti bé el que li dic: la medicina no pot garantir res.

Carla volia rebatre’l simplement per la seva arrogància, però va entendre que no es podia formar una opinió d’ell només per això. A més, tampoc no veia que Ada tingués gaires opcions. Els metges podien fer i desfer en contra de la voluntat dels pares si la salut de l’infant corria perill. Willrich no estava demanant a Ada la seva autorització, perquè, de fet, no la necessitava. Es limitava a comunicar-l’hi per evitar raons.

—Li faria res dir-li a frau Hempel quant de temps passarà Kurt a Akelberg i quan tornarà a Berlín? —va inquirir Carla.

—Tornarà aviat —va dir Willrich.

Això no era cap resposta, però Carla notava que si el burxava més l’home es tornaria a enfadar.

Ada estava desesperada. Carla l’entenia perfectament, ella mateixa no sabia què dir. No tenien prou informació. Pel que havia vist Carla, els metges acostumaven a ser així: era com si es volguessin guardar els coneixements per a ells sols. S’estimaven més donar evasives als pacients amb respostes típiques i tòpiques, i posar-se a la defensiva quan els preguntaves.

Ada plorava.

—Home, si hi ha alguna possibilitat que millori…

—Així m’agrada! —va dir Willrich.

Però Ada encara no havia acabat.

—Tu què hi dius, Carla?

Willrich estava indignat, com podia demanar l’opinió a una infermera de pa sucat amb oli?

—Estic d’acord amb tu, Ada. No podem deixar escapar aquesta oportunitat, és la salut d’en Kurt el que està en joc, tot i que per a tu serà molt dur —va respondre Carla.

—Una decisió molt assenyada, sí senyor —va sentenciar Willrich. Es va posar dempeus i les va acomiadar—. Gràcies per la seva visita. —Va anar cap a la porta i la va obrir. Carla va notar que volia aviar-les encara més ràpidament.

Van deixar la residència i van tornar a peu a l’estació. Quan el tren, que anava pràcticament buit, es va posar en marxa, Carla va agafar un pamflet que algú havia deixat al seu seient. Duia per títol COM OPOSAR RESISTÈNCIA ALS NAZIS i donava una llista de tot d’actuacions que la gent podia fer per precipitar la caiguda del règim, començant per alentir el ritme de treball.

Carla ja havia vist alguna vegada aquests pamflets. Els havia deixat allà algun moviment de resistència clandestí.

Ada l’hi va arrencar de les mans, el va rebregar fins a fer-ne una bola i el va llençar per la finestra.

—Et podrien arrestar per llegir aquestes coses! —va cridar. Havia estat la mainadera de Carla i de vegades es comportava com si aquesta encara fos una nena. A Carla no li importava que de vegades fos manaire perquè sabia que era una reacció d’amor.

No obstant això, en aquest cas Ada no s’havia comportat com una histèrica. La gent podia acabar a la garjola no només per llegir informació com aquesta sinó per no comunicar que l’havien trobada. Per tant, Ada es podia ficar en un bon embolic només per haver-la llençat per la finestra. Per sort al vagó no hi havia ningú que hagués pogut veure el que havia fet.

Ada encara estava afectada pel que li acabaven de dir a la residència.

—Creus que hem fet bé? —va preguntar a Carla.

—No n’estic segura —va dir Carla amb veu dolça—. M’imagino que sí.

—Tu ets infermera i ho entens tot millor que jo.

A Carla no li desagradava estudiar infermeria, per bé que li hauria agradat més fer medicina i se sentia una mica frustrada. Amb tants nois joves a l’exèrcit, ja no es veia tan malament que les dones estudiessin medicina i a la universitat cada vegada n’hi havia més. Carla hauria pogut tornar a sol·licitar una beca, però la família la ballava tan magra que depenia del seu sou miserable. El pare no tenia feina, la mare feia classes de piano, i Erik enviava a casa tot el que podia de la seva paga de l’exèrcit. Quant a Ada, feia anys que no rebia el sou dels Von Ulrich.

Ada era una persona estoica per naturalesa i quan van arribar a casa el disgust ja li havia mig passat. Va anar cap a la cuina, es va posar el davantal i va començar a preparar el sopar per a la família; era com si el caliu de la rutina la consolés.

Carla no soparia a casa. Tenia plans. Se sentia una mica culpable perquè deixava Ada sola i trista però no prou per sacrificar una nit de gresca.

Es va posar un vestit de tennis que li arribava als genolls, que ella mateixa s’havia fet escurçant la vora esfilagarsada d’un vestit vell de la seva mare. No se n’anava a jugar a tennis, se n’anava a ballar, i volia tenir un aire americà. Es va pintar els llavis, es va empolvorar la cara i es va fer una cua de cavall, desafiant la preferència del govern per les trenes.

Al mirall hi veia una dona moderna amb una cara bonica i un posat rebel. Era conscient que la seguretat que tenia en ella mateixa i la seva fermesa espantava molts nois. De vegades li hauria agradat ser seductora i alhora una persona entenimentada, un doble joc que la seva mare sempre havia sabut controlar, però ella no ho duia a dins. En els darrers temps ja no s’esforçava a ser encantadora perquè si ho feia se sentia ximple. Els nois l’havien d’acceptar tal com era.

Hi havia nois que li tenien por, però d’altres s’hi sentien atrets, i a les festes moltes vegades acabava envoltada d’un petit grup d’admiradors. D’altra banda, a ella li agradaven els nois, sobretot quan s’oblidaven d’intentar impressionar la gent i parlaven com persones normals. Els que més li agradaven eren els que la feien riure. De moment encara no havia tingut cap parella seriosa, per bé que havia besat uns quants nois.

Per rematar el vestit s’havia posat un blazer ratllat que havia comprat en una parada de roba de segona mà. Sabia que als seus pares no els agradaria la indumentària i que la intentarien dissuadir amb l’argument que era perillós desafiar els prejudicis dels nazis. Per tant, havia de sortir de casa abans no la veiessin. Seria ben fàcil. La mare en aquell moment feia una classe de piano —Carla sentia com l’alumne tocava el teclat amb una inseguretat que exasperava. El pare devia estar llegint el diari a la mateixa cambra, perquè no es podien permetre escalfar més d’una habitació. I Erik era fora amb l’exèrcit, per bé que ara havien fet parada a prop de Berlín i gaudia d’un permís curt.

Es va tapar amb una gavardina convencional i va entatxonar les sabates blanques a la butxaca.

Va baixar al vestíbul, va obrir la porta de casa i va cridar:

—Adéu! Fins ara! —I va sortir corrents cap a fora.

Es va trobar amb Frieda a l’estació de Friedrichstrasse. Duia un vestit semblant, de ratlles, sota una jaqueta clara color canyella, i la cabellera deixada anar; la diferència bàsica era que la roba de Frieda era nova i cara. A l’andana, dos nois vestits amb l’uniforme de les Joventuts Hitlerianes se les miraven amb una mescla de desaprovació i desig.

Van baixar del tren a Wedding —als afores de la ciutat—, un barri de classe obrera, situat al nord de Berlín, que havia estat en el seu temps bastió de l’esquerra. Van caminar cap a la sala Pharus, on els comunistes solien organitzar els congressos. Evidentment, ja no s’hi feia cap mena d’activitat política. Ara l’edifici s’havia convertit en la seu del moviment anomenat «Nois del swing».

Pels volts de l’edifici s’aplegaven nois i noies d’entre quinze i vint-i-cinc anys. Els nois del swing duien jaquetes de quadres i un paraigua a la mà, per tenir un aire més britànic. També es deixaven els cabells més llargs de l’habitual per demostrar el seu menyspreu cap als militars. Les noies del swing, per la seva banda, duien maquillatge viu i roba esportiva americana. Consideraven que les Joventuts Hitlerianes, que només escoltaven la música i les danses tradicionals, eren ensopides i carrinclones.

Carla va pensar en la ironia de tot plegat: de petita els nens es burlaven d’ella i li deien que era estrangera perquè la seva mare era anglesa, i, ara, els mateixos nens, ja més grandets, pensaven que ser anglès era estar a la moda.

Carla i Frieda van anar a l’entrada on van trobar un grupet de joves innocents i formals —les noies duien faldilles prisades, i els nois, pantalons curts. Jugaven a ping-pong i bevien un licor de taronja embafador. La bullícia era a les sales del costat.

Frieda de seguida es va endur Carla cap a un gran local, on hi havia tot de cadires arrambades a la paret. Werner, el seu germà, havia connectat un tocadiscos i cinquanta o seixanta nois i noies ballaven jitterbug a ritme de jive. Carla va reconèixer la cançó que sonava —«Ma, He’s Making Eyes at Me»— i es van posar a ballar amb Frieda.

Els discos de jazz s’havien prohibit perquè els músics més cèlebres eren negres. Els nazis descartaven qualsevol cosa que vingués dels qui no pertanyien a la raça ària, encara que fos un art, perquè suposava una amenaça a les seves teories de la superioritat. Dissortadament, però, als alemanys, com a tothom, els encantava el jazz i si viatjaven a altres països s’emportaven discos a casa. També es podien adquirir entre els mariners americans d’Hamburg perquè hi havia un mercat negre molt concorregut.

Werner tenia una pila de discos i no li faltava de res: cotxe, roba moderna, cigarrets, diners. Encara era el noi dels somnis de Carla, per bé que a ell li agradaven les noies més grans, les dones, de fet. Tothom donava per segur que se n’anava al llit amb elles, i Carla encara era verge.

L’amic de l’ànima de Werner, Heinrich von Kessel les va anar a saludar de seguida i va començar a ballar amb Frieda. Tenia els cabells negres i els duia una mica llargs. S’havia vestit amb una americana negra i una armilla que l’afavorien molt. N’estava molt de la Frieda i a ella li queia bé Heinrich —li agradava parlar amb homes intel·ligents com ell—, però no festejaria amb ell perquè era massa vell, vint-i-cinc o vint-i-sis.

Tot d’una, es va presentar un noi que Carla no coneixia i va començar a ballar amb ella: la nit tot just acabava de començar i ho havia fet amb bon peu.

Carla es va entregar a la música: el batec sexual i irresistible del tambor, les lletres dolces i provocadores, els solos electritzants de la trompeta, les melodies alegres del clarinet. Feia voltes i alçava les cames, deixava que les faldilles s’envolessin cap amunt desvergonyides, queia als braços de la seva parella de ball i es reincorporava d’un bot.

Al cap d’una hora de ball, Werner en va posar una de lenta. Frieda i Heinrich ballaven amb la galta enganxada. No hi havia ningú que a Carla li fes prou el pes per ballar la lenta, així que va sortir de la sala i se’n va anar a buscar una Coca-Cola. Els alemanys no estaven en guerra amb els americans, de manera que el xarop de Coca-Cola s’importava i s’envasava a Alemanya.

Werner la va seguir i va deixar algú altre punxant discos. Això sí que no s’ho esperava. L’afalagava que l’home més atractiu de la festa volgués parlar amb ella.

Carla li va explicar que volien traslladar Kurt a Akelberg i Werner li va respondre que al seu germà Axel, que tenia quinze anys i havia nascut amb espina bífida, també.

—Tu creus que el mateix tractament pot anar bé a tots dos? —va preguntar Werner, arrufant el front.

—Ho dubto, però tampoc no en sé gran cosa, jo —va dir Carla.

—Com és que aquest metge mai no explica res del que fan? —va preguntar Werner, irritat.

Carla va fer un somriure irònic.

—Es pensen que si la gent normal del carrer entén la medicina aleshores deixaran d’idolatrar-los.

—El mateix principi que els mags: impressionen més si no saps com ho fan —va afegir Werner—. Els metges són tan egocèntrics com tothom.

—Pitjor encara —va sentenciar ella—. Creu-me, sóc infermera.

Carla li va parlar del pamflet que s’havien trobat al tren.

—I quina sensació t’ha fet? —va preguntar Werner.

Carla va vacil·lar. Parlar obertament d’aquestes coses era perillós. Però coneixia Werner de tota la vida, sempre havia estat d’esquerres i, a més, era un noi del swing. Podia confiar-hi.

—Estic contenta que hi hagi algú que s’enfronti als nazis. Demostra que no tots els alemanys estan paralitzats per la por —va expressar Carla obertament.

—Es poden fer moltes coses contra els nazis —va dir ell a sota veu—. A banda de pintar-te els llavis…

Carla va entendre que li insinuava que repartís pamflets com el que havia trobat al tren. I si resultava que estava ficat en activitats d’aquestes? No, Werner era massa faldiller. Heinrich era una altra cosa, era una persona més profunda.

—No, gràcies —va respondre ella—. Em fa massa por.

Tots dos es van acabar la Coca-Cola i van tornar al magatzem. Ara estava ple com un ou i quasi no quedava espai per ballar.

Werner va demanar a Carla si volia fer l’últim ball i ell mateix va posar «Only Forever», de Bing Crosby. Era l’últim que ella s’esperava, així que estava emocionada. La va estrènyer cap a ell i més que ballar una balada lenta el que van fer va ser balancejar-se.

S’havia instaurat la tradició que al final de tot es tancaven els llums durant un minut perquè les parelles es poguessin fer un petó. Carla tenia molta vergonya perquè es coneixia amb Werner des que eren nens. Però ell sempre l’havia atret, així que va alçar el cap, il·lusionada. Tal com era d’esperar, ell la va besar com un expert i ella li va tornar el petó amb entusiasme. Satisfeta, va notar la mà d’ell que li feia una manyaga als pits. Ella el va animar obrint la boca. De seguida es van obrir els llums i aquí es va acabar tot.

—Bufa —va fer ella sense alè—, això sí que no m’ho esperava.

Ell li va tornar un somriure encantador.

—Potser un altre dia et torno a sorprendre.





II


Just quan Carla passava pel vestíbul camí de la cuina per anar a esmorzar va sonar el telèfon i el va agafar al vol.

—Carla von Ulrich, digui’m?

Va sentir la veu de Frieda.

—Carla, el meu germà petit s’ha mort!

—Què? —Carla no se’n sabia avenir—. Frieda, em sap molt de greu… On s’ha mort?

—En aquella clínica. —Frieda sanglotava.

Carla va recordar que havien enviat Axel a la mateixa clínica que Kurt, a Akelberg. Werner l’hi havia explicat.

—De què s’ha mort?

—Una apendicitis.

—Quina desgràcia. —Carla estava trista per la seva amiga i es preguntava si no hi devia haver una mà oculta. El doctor Willrich no li havia fet gaire bona espina quan un mes enrere els havia parlat del tractament de Kurt. Era un tractament més experimental del que els havia explicat? I si era perillós?—. En saps res més?

—Ens han enviat un comunicat breu. El pare està enrabiadíssim. Ha trucat a la clínica però no hi ha hagut manera de parlar amb els responsables.

—Ara mateix vinc a casa teva. D’aquí a una estona hi seré.

—Gràcies.

Carla va penjar i va anar cap a la cuina.

—L’Axel Franck ha mort a la clínica d’Akelberg —va anunciar.

El seu pare, Walter, mirava el correu que havia arribat al matí.

—Què dius, ara! —va exclamar—. Pobra Monika.

Carla es va recordar dels rumors que corrien per la família que la mare d’Axel, Monika Franck, havia estat enamorada de Walter. Veia el seu pare tan afectat que es preguntava si Walter sentia alguna cosa per Monika, malgrat que estigués enamorat de Maud. L’amor era un misteri.

—Deu estar destrossada —va intervenir la mare de Carla, que ara era la millor amiga de Monika.

Walter va tornar a fer una llambregada al correu.

—Mira, l’Ada té una carta —va exclamar sorprès.

Es va fer un silenci sepulcral.

Carla es va quedar mirant la carta fixament mentre Ada l’agafava de les mans de Walter.

Ada no rebia gaires cartes.

Erik era a casa —era l’últim dia de permís—, així que hi havia quatre persones observant com Ada obria el sobre.

Carla aguantava la respiració.

Ada va treure una carta escrita a màquina i amb capçalera. Va llegir el missatge ràpid, va fer un crit ofegat i després va xisclar.

—No! —va fer Ada—. No pot ser!

Maud va fer un salt i va acollir Ada en els seus braços.

Walter va estirar suaument la carta dels dits d’Ada i la va llegir.

—Oh, no, quina tragèdia! —va dir amb tristesa—. Pobret Kurt. —Va deixar la carta sobre la taula de l’esmorzar.

Ada va començar a sanglotar.

—El meu nen, el meu petitó…, i s’ha mort sense la seva mare al costat. No, no pot ser!

Carla va reprimir les llàgrimes. Estava desconcertada.

—Tots dos alhora? —va preguntar.

Va agafar la carta. Duia imprès el nom de la clínica i la seva adreça a Akelberg. Va llegir:


Estimada senyora Hempel,

Em sap greu comunicar-li que el seu fill, Kurt Walter, ha mort a l’edat de vuit anys. Va morir per desgràcia el dia 4 d’abril en aquest centre a causa d’una apendicitis. Sàpiga que es van fer tots els possibles per salvar-li la vida sense èxit. Rebi el meu condol més sentit.



Signava la carta el metge en cap de la clínica.

Carla va alçar la vista. La seva mare abraçava i agafava la mà d’Ada, que seia al seu costat plorant a llàgrima viva.

Carla estava enfonsada però més sencera que Ada.

—Aquí hi ha alguna cosa que no quadra —va comentar Carla al seu pare amb veu tremolosa.

—Per què ho dins?

—Torni-ho a mirar, pare. —Li va allargar la carta—. Apendicitis.

—I quina importància té?

—En Kurt no tenia l’apèndix, l’hi havien tret.

—És veritat —va dir el seu pare—. El van operar d’urgència just després de fer sis anys.

Carla se sentia abatuda i alhora encesa per les sospites. I si a Kurt l’havien mort amb un experiment perillós que ara la clínica intentava ocultar?

—Per què menteixen? —va preguntar.

Erik va donar un cop de puny a la taula.

—Per què dius que menteixen? —va cridar—. Per què sempre has d’acusar el sistema? Està clar que és un error! Segur que la secretària s’ha equivocat quan ha passat la nota a màquina!

Carla no ho veia tan clar.

—Qualsevol secretària que treballi en una clínica sap què és una apendicitis.

—Com pot ser que fins i tot aprofitis una desgràcia personal com aquesta per atacar les autoritats! —va dir Erik, fet una fúria.

—Calleu tot dos! —va ordenar el pare.

Els dos germans es van girar i se’l van quedar mirant.

—L’Erik potser té raó —va resoldre el pare en un to de veu més baix—. De tota manera, els de la clínica segur que estaran encantats de respondre les nostres preguntes i de donar-nos més detalls de com van morir en Kurt i l’Axel.

—I és clar que sí —va defensar Erik.

—I si és la Carla qui té raó —va continuar Walter—, intentaran evitar que s’emprengui una investigació, ocultaran la informació i intimidaran els pares dels nens morts dient-los que les seves preguntes no són legítimes.

A Erik aquestes paraules ja no li van fer tanta gràcia.

Feia tot just mitja hora, Walter era un home capcot. Ara tornava a ser una persona segura de si mateixa.

—Ho esbrinarem tan bon punt ho comencem a investigar.

—Me’n vaig a veure la Frieda —va anunciar Carla.

—Però que no vas a la feina? —va preguntar la mare.

—Avui em toca el torn de nit.

Carla va trucar a Frieda, li va explicar que Kurt també s’havia mort i li va dir que de seguida l’anava a veure per parlar-ne. Es va posar la jaqueta, el barret i els guants, i va empènyer la bicicleta cap a fora. Pedalejava amb perícia i en un quart d’hora ja era a Schöneberg, a la gran casa de la família Franck.

El majordom la va deixar entrar i li va comunicar que la família encara era al menjador. Tan bon punt va posar-hi un peu, el pare de Frieda, Ludwig Franck, la va abordar:

—Què us van dir a la Residència d’Infants de Wannsee?

A Carla, no li queia gens simpàtic Ludwig. Era un fatxenda de dretes i havia donat suport als nazis al principi de tot. Potser havia canviat d’opinió; molts empresaris, amb el temps, havien vist les coses d’una altra manera. No obstant això, no demostraven ni un dit de la humilitat que haurien de tenir després d’haver-se equivocat tant.

No li va respondre de seguida. Va seure a la taula i va mirar els membres de la família: Ludwig, Monika, Werner i Frieda, i el majordom rondant pel darrere. Carla s’ordenava les idees.

—Vinga, noia, respon! —va apressar-la Ludwig. Tenia a les mans una carta que s’assemblava molt a la d’Ada, i la brandava enfurismat.

Monika va posar la mà sobre la del seu marit per contenir-lo.

—Calma, Ludi.

—Ho vull saber! —va insistir.

Carla es va fixar en la cara rosada i el bigotet negre de l’home. Pel que veia, estava trist i desesperat. En altres circumstàncies s’hauria negat a dirigir-se a una persona tan antipàtica, però tenia motius per oblidar-se de les formalitats i va decidir no tenir-l’hi en compte.

—El doctor Willrich ens va dir que hi havia un nou tractament per a la malaltia d’en Kurt.

—A nosaltres ens va dir el mateix —va ratificar Ludwig—. I quina mena de tractament?

—Això és el que li vaig preguntar jo. Em va dir que jo no el podia entendre, però vaig insistir, i aleshores em va respondre que es basava en fàrmacs. Ja no em va donar cap més informació. Que puc veure la seva carta, herr Franck?

L’expressió de Ludwig donava a entendre que era ell qui feia les preguntes però li va allargar l’escrit a Carla.

La carta era exactament igual que la d’Ada. Carla tenia l’estrany pressentiment que la secretària n’havia teclejat unes quantes i només s’havia limitat a canviar-hi els noms.

—Com pot ser que dos nois morin d’apendicitis alhora? No és pas una malaltia contagiosa —es va estranyar Franck.

—En qualsevol cas, en Kurt segur que no s’ha mort d’apendicitis, senzillament perquè no tenia apèndix. L’hi van treure fa dos anys —va explicar Carla.

—D’acord —va fer Ludwig—. No cal que en parlem més. —Va arrabassar la carta de les mans de Carla—. Me’n vaig a veure algú del govern que m’expliqui què és tot això. —I se’n va anar.

Monika li va anar al darrere i també el majordom.

Carla va anar a trobar Frieda i li va agafar la mà.

—Em sap molt de greu —va dir.

—Gràcies —va mussitar l’amiga.

Carla se’n va anar cap on era Werner, germà de Frieda, que es va posar dempeus i la va abraçar. Va notar que li queia una llàgrima al front i tot d’una es va sentir dominada per una emoció intensa difícil de descriure. Al cor li pesava una gran pena, però es va estremir en notar la pressió del cos de Werner i el tacte suau de les seves mans.

Després d’un moment llarg, Werner va fer un pas enrere.

—El meu pare ha trucat dues vegades a la clínica —va dir, molest—. El segon cop li han dit que no en sabien res més i li han penjat el telèfon. Però descobriré què li ha passat, al meu germà, i a mi no se’m trauran de sobre així com així.

—Saber la veritat no ens el tornarà —va dir Frieda.

—Tant és, però la vull saber. Si cal, me n’aniré a Akelberg.

—Potser algú ens podria ajudar, aquí, a Berlín —va suggerir Carla.

—Ha de ser algú del govern —va apuntar Werner.

—El pare d’en Heinrich és al govern —va recordar Frieda.

Werner va fer petar els dits.

—Sí, senyor! Era membre del Partit del Centre però ara és nazi i ocupa un càrrec important en el Ministeri d’Afers Estrangers.

—Creus que en Heinrich ens acompanyarà a veure’l? —va preguntar Carla.

—Si la Frieda l’hi demana, sí —va dir Werner, convençut—. Heinrich faria qualsevol cosa per a la Frieda.

«I quanta raó té», va pensar Carla. Heinrich sempre havia estat una persona de conviccions en tot el que feia.

—Ara mateix li truco —va dir Frieda.

Va anar al vestíbul mentre Carla i Werner seien l’un al costat de l’altra. Ell la va abraçar i ella va deixar caure el cap sobre l’espatlla de Werner. Carla no sabia si aquests gestos d’afecte eren simplement els efectes col·laterals de la tragèdia o si significaven alguna cosa més.

Frieda va tornar al cap d’un moment.

—Si ens afanyem —va dir—, el pare d’en Heinrich ens rebrà ara mateix.

Tots tres van pujar al cotxe de Werner apinyats al seient del davant.

—No sé com t’ho fas per anar encara amb cotxe —va etzibar Frieda mentre ell engegava el vehicle—. Ni el pare té benzina per a ús privat!

—Dic al meu cap que és per a afers oficials —va dir. Werner treballava per a un general important—. Però no sé quant de temps més el podré enredar.

La família Von Kessel vivia al mateix barri. En cinc minuts ja eren a casa seva: un immoble luxós per bé que més petit que el dels Franck. Heinrich els va rebre a la porta i els va conduir a una sala d’estar on hi havia llibres enquadernats amb pell i una figura antiga d’una àguila de fusta esculpida a Alemanya.

Frieda li va fer un petó.

—Gràcies per ajudar-nos —va dir—. Segur que no ha estat fàcil. Sé que no tens gaire bona relació amb el teu pare.

Heinrich somreia de satisfacció.

La mare els va portar cafè i pastís. Semblava una dona senzilla, calorosa. Un cop va servir a tothom, se’n va anar, com si fos la minyona.

Llavors va entrar el pare de Heinrich, Gottfried. Tenia els cabells llisos i espessos com el seu fill, però eren platejats en comptes de negres.

—Pare, li presento Werner i Frieda Franck. El seu pare és el fabricant de les ràdios Volksempfänger.

—Ah, sí —va fer Gottfried—. Vaig veure el seu pare al Herrenklub.

—I ella és Carla von Ulrich. Suposo que també coneix el seu pare.

—Vam treballar plegats a Londres, a l’ambaixada d’Alemanya —va dir Gottfried amb prudència—. Era el 1914. —Estava clar que no li agradava que l’associessin amb un socialdemòcrata. Va agafar un tros de pastís fent un gest una mica maldestre i li va caure a la catifa. Després va intentar recollir-ne les molles, però veient que no se’n sortia, ho va deixar estar i va seure.

«De què té por?», va pensar Carla.

Heinrich va anar directament al gra.

—Pare, segur que ha sentit a parlar d’Akelberg.

Carla escrutava Gottfried de prop. Per una mil·lèsima de segon va fer una expressió que volia dir alguna cosa, però en un no res va adoptar un posat d’indiferència:

—Aquell poblet de Baviera? —va preguntar el pare.

—Hi ha una clínica —va continuar Heinrich— per a persones amb discapacitats mentals.

—No n’estava al corrent.

—Creiem que hi passa alguna cosa estranya i pensàvem que potser vostè ens podria ajudar.

—I què creieu que hi passa?

Werner va intervenir.

—El meu germà hi va morir suposadament d’apendicitis, i el fill de la minyona de herr Von Ulrich també va morir a la mateixa clínica, el mateix dia i per la mateixa causa.

—Em sap greu… Però segur que és una coincidència.

—El fill de la meva minyona no tenia apèndix. L’hi van treure fa dos anys.

—Entenc que tinguin interès a esclarir els fets —va assegurar Gottfried—. Tot plegat és molt desagradable, però, tot apunta que es tracta d’un error administratiu.

—Doncs, si és així, ens agradaria saber-ho —va persistir Werner.

—És clar. Han escrit a la clínica?

—Jo els vaig escriure per preguntar si la meva minyona podia anar a visitar el seu fill i mai no em van respondre.

—El meu pare ha trucat a la clínica aquest matí. El doctor en cap li ha penjat el telèfon.

—Mare meva, quina manca d’educació. De tota manera, aquest tema té poc a veure amb el Ministeri d’Afers Estrangers.

Werner va inclinar el cos endavant.

—Herr Von Kessel, podria ser que els nois fossin víctimes d’un experiment secret que va acabar malament?

Gottfried va canviar de postura al sofà.

—No pot ser —va dir. Carla tenia la sensació que no mentia—. És impossible. —Se’l veia alleujat.

Werner feia cara d’haver-se quedat sense preguntes, però Carla no estava tranquil·la. No entenia el posat de satisfacció de Gottfried en mostrar-se tan segur d’ell mateix. I si estava ocultant alguna cosa encara pitjor?

Acabava de caure en una hipòtesi tan atroç que fins i tot resultava dur plantejar-la.

—Molt bé, si això és tot… —va fer Gottfried.

—Senyor, està convençut que no els va matar cap teràpia experimental que va acabar malament?

—Del tot.

—Per estar del tot convençut que no és veritat ha de tenir alguna informació del que s’està fent a Akelberg.

—No necessàriament —va respondre ell.

Tornava a estar tens i Carla sabia que estava a punt de descobrir alguna cosa.

—Recordo haver vist un pòster nazi —va continuar ella. Precisament aquest record era el que li havia desencadenat aquell pensament tan terrible—. Hi havia la imatge d’un infermer i un discapacitat mental, tots dos homes. El text deia, més o menys, això: «Seixanta mil reichsmarks és el que haurà de pagar tota la vida la comunitat nacional per una persona que pateix defectes congènits. Camarada, també són els teus diners!». Em sembla que vaig veure aquest anunci en una revista.

—Jo també n’he vist, de propaganda d’aquesta —va dir Gottfried, displicent, com si això no tingués res a veure amb ell.

Carla es va posar dempeus.

—Vostè és catòlic, herr Von Kessel, i va educar en Heinrich en la fe catòlica.

Gottfried va fer un bufec.

—Ara en Heinrich diu que és ateu.

—Però, vostè, no, i creu que la vida humana és sagrada.

—Sí.

—Diu que els metges d’Akelberg no estan experimentant teràpies noves i perilloses en persones discapacitades, i jo el crec.

—Gràcies.

—Ara bé, no estan fent una altra cosa encara pitjor?

—No, no.

—No estan assassinant a consciència els discapacitats?

Gottfried, mut, va negar-ho amb el cap.

Carla va atansar-s’hi més i va abaixar el to de veu, com si fossin els únics de la sala:

—Com a catòlic que creu que la vida humana és sagrada, em pot dir amb el cor a la mà que a Akelberg no estan assassinant nens amb malalties mentals?

Gottfried va riure, va fer un gest de seguretat i va obrir la boca per parlar, però no li sortien les paraules.

Carla es va agenollar davant seu.

—M’ho pot confirmar ara, si us plau? Aquí, a casa seva, hi té quatre joves alemanys: el seu fill i tres amics. Digui’ns la veritat, si us plau. Miri’m als ulls i digui’m que el nostre govern no mata nens discapacitats.

Hi va haver un silenci absolut. Gottfried tenia una paraula a flor de llavis, però, a l’últim, va canviar d’idea. Va tancar els ulls, els va prémer amb força, va deformar la boca en una ganyota i va acotar el cap. Els quatre joves van observar, atònits, les contorsions facials de l’home.

Finalment, va obrir els ulls. Els va mirar fixament un a un, l’última mirada la va dedicar al seu fill.

Es va aixecar i se’n va anar.





III


L’endemà Werner parlava amb Carla.

—No puc més —li deia—. Fa més de vint-i-quatre hores que no parem de donar voltes sobre el mateix tema. Si no fem alguna altra cosa acabarem trastocats. Anem a veure una pel·lícula.

Van anar a Kurfürstendamm, un carrer de teatres i botigues, que anomenaven Ku’damm. La majoria dels bons cineastes alemanys feia anys que havien emigrat a Hollywood i les pel·lícules nacionals eren de segona categoria. Van veure Tres soldats, rodada durant la invasió de França.

Els tres soldats eren un sergent nazi estricte, un gemegaire ploramiques que feia pinta de jueu i un noi jove tot formal. El noi formal feia preguntes ingènues com ara: «Ens fan cap mal de debò els jueus?», i el sergent responia amb unes lliçons severes que no s’acabaven mai. Quan esclatava el conflicte, el ploramiques reconeixia que era comunista, desertava i moria sota la bomba en un atac aeri. El noi formal lluitava amb valentia, el promovien a sergent i es convertia en un admirador del Führer. El guió era dolentíssim però les escenes de guerra eren emocionants.

Werner no va deixar anar la mà de Carla en tota la pel·lícula. Ella esperava que li fes un petó en la foscor, però no ho va fer.

Quan es van obrir els llums, Werner li va dir:

—Quina pel·lícula més dolenta, però almenys m’he esbargit dues hores.

Van sortir a fora i van anar a buscar el cotxe.

—Vols anar a fer un tomb? —li va preguntar—. Potser serà l’última oportunitat, la setmana que ve aquest cotxe sortirà a subhasta.

Werner la va portar a Grunewald. Durant el trajecte, Carla no podia deixar de pensar en la conversa que havien tingut el dia anterior amb Gottfried von Kessel. Hi havien estat donant voltes i més voltes i era impossible no acabar traient la conclusió aterridora a què havien arribat tots quatre. Ni Kurt ni Axel eren víctimes d’un experiment mèdic perillós, com havien pensat en un principi. Gottfried ho havia negat en rodó. Ara bé, no s’havia vist capaç de negar que el govern estava assassinant intencionadament els discapacitats i a sobre mentia a les famílies. Costava de creure, fins i tot venint de gent bèstia i cruel com els nazis. Amb tot, Carla no havia presenciat mai un exemple tan clar de sentiment de culpabilitat.

Quan van arribar al bosc, Werner va sortir de la carretera i va conduir per una pista fins que el cotxe va quedar ocult entre els arbustos. Carla s’imaginava que ja devia haver portat altres noies en aquell indret.

Va apagar els llums i es van quedar en la foscor.

—Aniré a parlar amb el general Dorn —va dir ell. Dorn era el seu cap, un alt comandant de les Forces Aèries—. I vosaltres, què feu?

—El meu pare diu que l’oposició política s’ha extingit, però l’Església encara té força. Cap persona honesta amb les seves creences religioses no pot consentir el que s’està fent.

—Ets creient? —li va preguntar Werner.

—Jo no, però el meu pare sí. Per a ell, la fe protestant forma part del patrimoni alemany que estima. La mare l’acompanya a missa, tot i que m’imagino que la teologia d’ella deu ser ben poc ortodoxa. Crec en Déu però dubto que a Ell li importi gaire si la gent és protestant, catòlica, musulmana o budista. Ah, i m’agrada cantar els càntics.

Werner va abaixar el to i el va reduir a un xiuxiueig.

—Jo no puc creure en un Déu que permet que els nazis assassinin els infants.

—No m’estranya.

—I què farà, el teu pare?

—Parlarà amb el pastor de la nostra església.

—Molt bé.

Es van quedar un moment en silenci. Ell la va abraçar.

—Et sembla bé? —va preguntar Werner mig mussitant.

Ja feia estona que estava tensa i la veu li va fallar. La resposta que li va sortir va ser un grunyit. Ho va tornar a intentar i finalment se’n va sortir:

—Si així deixes d’estar trist…, sí.

Aleshores ell la va besar.

Ella li va tornar el bes, frisosa. Ell primer li va acariciar els cabells i després els pits. Carla era conscient que moltes noies l’haurien frenat. Deien que si els deixaves anar més lluny perdies totalment el nord.

Carla va decidir arriscar-se.

Acaronava Werner mentre ell la besava. Li acariciava el coll amb les puntes dels dits mentre palpava l’escalfor agradable de la seva pell. Va esmunyir la mà per sota la jaqueta d’ell i va explorar-ne el cos: les escàpules, les costelles, la columna.

Carla va sospirar quan va sentir la mà d’ell sobre la cuixa, per sota les faldilles. Tan bon punt ell va tocar-li l’entrecuix va separar els genolls. Les noies deien que, si ho feies, qualsevol noi pensaria que eres una dona fàcil, però no ho podia evitar.

Ell la va tocar just al punt. No va intentar endinsar-li la mà per la roba interior, però sí que li va fer unes carícies suaus per sobre de la roba de cotó. Ella mateixa sentia com feia ressonar la seva gola: primer era un so silenciat i després explícit. Tot d’una va fer un crit de plaer i va ensorrar la cara al coll d’ell per ofegar el so. En acabat, Carla li va enretirar la mà perquè es notava massa sensible.

Ella panteixava i quan va començar a recuperar l’alè li va fer un petó al coll. Ell, amb tendresa, li feia moixaines a la galta.

Al cap d’un minut ella li va preguntar:

—Vols que et faci res?

—Només si et ve de gust.

A Carla li venia tan de gust que fins i tot se n’avergonyia.

—El problema és que jo mai no he…

—Ja ho sé —va respondre ell—. Jo te n’ensenyaré.





IV


El pastor Ochs era un clergue cepat i acomodat amb una gran casa, una dona bonica i cinc fills, i Carla temia que es negués a involucrar-se en el tema. Però l’havia subestimat. Ja li havien arribat veus que li rosegaven la consciència i es va avenir a anar amb Walter a la Residència d’Infants de Wannsee. El doctor Willrich no podia oposar-se ni a la visita ni a l’interès d’un clergue.

Van decidir anar-hi amb Carla perquè ella havia estat present a la trobada amb Ada. Al director del centre li costaria més canviar la versió davant d’ella.

Un cop al tren, Ochs va suggerir que era millor deixar-lo parlar a ell.

—Segurament el director és un nazi —va dir. La majoria dels alts càrrecs ara els ocupaven membres del partit—. Naturalment, a un parlamentari socialdemòcrata el considerarà un enemic, així que jo faré el paper d’àrbitre imparcial. Crec que d’aquesta manera serà més fàcil treure’n l’entrellat.

Carla no ho tenia tan clar. El seu pare tenia la mà més trencada a l’hora d’interpel·lar. Però Walter va accedir al suggeriment del pastor.

Era primavera i feia una temperatura més càlida que l’últim dia que Carla hi havia anat de visita. Al llac hi havia barques. Carla li havia proposat a Werner d’anar-hi a fer un pícnic. Volia aprofitar al màxim les estones amb ell abans no caigués a les urpes d’una altra noia.

El doctor Willrich tenia la llar de foc encesa, però hi havia una finestra oberta i s’escolava la brisa fresca del llac.

El director va donar la mà al pastor Ochs i a Walter. A Carla la va reconèixer amb una mirada seca i després la va ignorar. Els va convidar a seure, però a Carla no se li escapava que darrere d’aquella cortesia superficial s’ocultava un home hostil i enrabiat. Era evident que no li agradava que li fessin preguntes. Va agafar una de les pipes per entretenir els nervis jugant-hi. Aquesta vegada, davant dos homes madurs en comptes de dues noietes, no era tan arrogant.

Ochs va encetar la conversa:

—Doctor Willrich, herr Von Ulrich i altra gent de la meva congregació estan preocupats per les morts misterioses d’uns quants nens amb discapacitat que ells coneixen.

—Aquí no hi ha cap nen que hagi mort de forma misteriosa —va contraatacar Willrich—. De fet, en els últims dos anys aquí no ha mort cap nen.

Ochs es va girar cap a Walter.

—Això ja ens deixa més tranquils. Oi que sí, Walter?

—Sí —va respondre Walter.

No pas a Carla, però de moment es mossegava la llengua.

Ochs va continuar fent-li la gara-gara:

—Estic convençut que els seus pacients reben la màxima atenció per part seva.

—Sí. —Willrich ja no semblava tan inquiet.

—Però vostès envien nens d’aquí cap a altres centres mèdics?

—Si hi ha un altre centre que els pot oferir un tractament que aquí no tenim, evidentment que sí.

—I quan traslladen un infant, m’imagino que vostè no ha d’estar informat del tractament que rep ni del seu nou estat.

—Exacte!

—Excepte si tornen.

Willrich guardava silenci.

—Ha tornat cap nen?

—No.

Ochs va arronsar les espatlles.

—Aleshores no se li pot demanar que sàpiga què els va passar.

—Això mateix.

Ochs es va acomodar i va obrir les mans en un gest de franquesa.

—Per tant, no pot ocultar res.

—Res de res.

—Dels nens que van traslladar, n’hi ha que han mort.

Willrich tenia la boca cosida.

Ochs insistia amb tacte.

—Això sí que és veritat, oi?

—No li puc respondre amb coneixement de causa, herr Pastor.

—Ah! —va fer Ochs—. Perquè encara que un d’aquests nens morís a vostè no li notificarien res…

—És el que dèiem abans.

—Perdoni si sóc repetitiu però només vull que quedi clar i net que a vostè no li poden demanar que esclareixi aquestes morts.

—En absolut.

I una altra vegada Ochs es va girar cap a Walter.

—Em sembla que estem aclarint les coses la mar de bé.

Walter va assentir amb el cap.

Carla volia cridar: «Aquí no s’ha aclarit res!».

Però Ochs tenia un bec d’or i ja tornava a parlar.

—Aproximadament quants nens han traslladat en…, posem en els últims dotze mesos.

—Deu —va dir Willrich—. Això mateix. —Va riure tot cofoi—. A nosaltres, els científics, ens agrada més parlar sense càlculs aproximats.

—Deu pacients de…?

—Actualment aquí tenim cent set infants.

—Una part molt minsa, doncs! —va exclamar Ochs.

A Carla començava a pujar-li la mosca al nas. Era evident que Ochs estava de part de Willrich! Com s’ho podia empassar, tot això, el seu pare?

—I aquests nens tenien tots la mateixa malaltia o eren diferents les malalties?

—Eren diferents. —Willrich va obrir un arxiu que tenia damunt l’escriptori—. Idiotesa, síndrome de Down, microcefàlia, hidrocefàlia, paràlisi i malformacions a les extremitats, al cap i a la columna vertebral.

—Així que aquest és el tipus de pacient que li van ordenar que traslladés a Akelberg.

Havia fet un salt. Era la primera vegada que esmentava Akelberg, i la primera indirecta que Willrich havia rebut instruccions d’una autoritat superior. Potser Ochs era més subtil del que semblava.

Willrich va obrir la boca per dir-hi la seva, però Ochs se li va avançar amb una altra pregunta.

—Havien de rebre tots el mateix tractament?

Willrich va somriure.

—Li torno a dir que a mi no em tenien informat i per tant no l’hi puc dir.

—Vostè es limitava a obeir…

—Ordres, sí.

Ara va ser Ochs qui va somriure.

—És molt assenyat, vostè. Mesura molt bé les paraules. Eren nens de totes les edats?

—En un principi el programa estava restringit als menors de tres anys però més endavant es va ampliar perquè se’n beneficiessin els de totes les edats, sí.

Carla es va fixar que havia esmentat un «programa» i abans no ho havia reconegut. Al capdavall, Ochs potser era més hàbil del que semblava a primera vista.

Ochs va formular la frase següent com si confirmés una cosa ja sabuda.

—I tots els nens jueus amb discapacitats entraven dins del programa sense tenir en compte la seva discapacitat particular.

Hi va haver un moment de silenci. Willrich estava estupefacte. Carla es preguntava com sabia Ochs tantes coses del tema dels nens jueus. Potser no en sabia res i només feia suposicions.

Després d’una pausa, Ochs va afegir:

—Volia dir els nens jueus i els de races mixtes.

Willrich callava com un mort, però encara va assentir lleument amb el cap.

Ochs prosseguia:

—Avui dia no és gaire habitual que els nens jueus rebin cap deferència, oi?

Willrich mirava cap a una altra banda.

El pastor es va aixecar, i quan va tornar a obrir la boca, la veu li vibrava de còlera.

—M’està dient que van enviar a una clínica deu nens amb diverses malalties, que possiblement no es podien beneficiar del mateix tractament, i que mai més no n’han tornat? I els jueus a sobre tenien prioritat? Què creu que els va passar, herr doctor Willrich? Déu del cel, què creu vostè que els va passar?

Willrich feia cara d’estar a punt de plorar.

—No digui res, si no vol —va dir Ochs, més calmat—. Però un dia haurà de respondre la mateixa pregunta davant d’una autoritat superior, de fet davant l’autoritat més alta de totes. —Va allargar el braç i el va assenyalar amb un dit condemnatori—. I quan arribi aquest dia, fill meu, respondràs.

Dit això, va fer mitja volta i se’n va anar.

Carla i Walter el van seguir cap a fora.





V


L’inspector Thomas Macke reia. De vegades eren els enemics de l’Estat qui li feien la feina. En comptes de treballar en secret i d’amagar-se en un lloc difícil de trobar, s’identificaven ells mateixos davant seu i eren tan generosos que li oferien proves irrefutables dels crims que havien comès. Eren com els peixos que no necessiten ni esquer ni ham perquè simplement salten del riu a la cistella del pescador i supliquen que els fregeixin a la graella.

El pastor Ochs era d’aquesta mena.

Macke va tornar a llegir la seva carta. Anava dirigida al ministre de Justícia, Franz Gürtner.


Benvolgut senyor ministre,

El govern mata nens discapacitats? Li faig una pregunta així de directa perquè voldria una resposta clara.



Que boig! Si la resposta era «No» tindria càrrecs criminals per difamació; si era «Sí» seria culpable de revelar secrets d’Estat. Que no ho hauria pogut veure ell mateix?


M’ha estat impossible desoir els rumors que circulaven en la meva congregació i per això he anat a visitar la Residència d’Infants Discapacitats de Wannsee. He parlat amb el director, el doctor Willrich, i m’ha donat unes respostes tan insatisfactòries que estic convençut que està passant alguna cosa abominable, alguna cosa que podria ser un crim i sens dubte un pecat.

L’home tenia la barra d’escriure sobre crims! Que no li havia passat pel cap que acusar les agències del govern d’actes il·legals era en si mateix un acte il·legal? Que potser es pensava que vivia en una democràcia liberal degenerada?

Macke sabia perfectament de què es queixava Ochs. El programa duia el nom d’«Aktion T4» per l’adreça, Tiergartenstrasse, 4. Oficialment, l’organització que l’executava era el Patronat Benèfic per a la Cura i l’Asil, tot i que la supervisava la secretaria personal de Hitler, la cancelleria del Führer. S’encarregava de planificar l’eutanàsia forçada de persones amb discapacitats la supervivència de les quals suposava un cost econòmic massa alt. En l’últim parell d’anys havia fet una feina immillorable i havia tret de circulació desenes de milers d’inútils.

El problema era que l’opinió pública alemanya no era prou sofisticada per entendre que aquestes morts eren necessàries i, per tant, el programa s’havia de mantenir en secret.

Macke el tenia ben guardat, aquest secret. L’havien ascendit a inspector i per fi l’havien admès a les Schutzstaffel, les SS, l’elit paramilitar del Partit Nazi. Li havien passat informació sobre l’Aktion T4 després d’assignar-li el cas Ochs. Se sentia orgullós: ara sí que era un d’ells.

Llàstima, però, que la gent no havia estat prou cautelosa i corria el perill que el secret de l’Aktion T4 es filtrés.

Macke tenia la missió de tapar la fuita.

Segons les primeres indagacions calia silenciar tres homes: el pastor Ochs, Walter von Ulrich i Werner Franck.

Franck era el fill gran d’un fabricant de ràdios que havia estat un dels primers defensors de pes dels nazis. El mateix fabricant, Ludwig Franck, havia exigit de males maneres informació sobre la mort del seu fill discapacitat, el petit, però així que va rebre l’amenaça que li tancarien les fàbriques va fer muts i a la gàbia. Werner, un jove que ràpidament havia escalat posicions al Ministeri de l’Aire, els havia burxat amb preguntes incòmodes i a més havia intentat involucrar-hi una persona tan influent com el seu cap, el general Dorn.

El Ministeri de l’Aire es considerava l’edifici d’oficines més gran de tot Europa. De disseny ultramodern, ocupava un bloc sencer de Wilhelmstrasse, just a la cantonada de l’oficina central de la Gestapo a Prinz-Albrecht-Strasse. Macke hi va anar a peu.

Amb l’uniforme de les SS podia ignorar els vigilants. Un cop a la recepció va ordenar a viva veu:

—Porti’m al despatx del tinent Werner Franck ara mateix.

El recepcionista el va acompanyar a l’ascensor i després el va conduir per un passadís fins a una porta oberta que donava a un despatx petit. El noi que seia a l’escriptori no va alçar la vista dels fulls que tenia a la taula i, després d’observar-lo, Macke li va fer uns vint-i-dos anys. Com és que no era en un destacament al front bombardejant Anglaterra? Segurament el pare havia mogut fils, va resoldre l’inspector amb ressentiment. Werner feia pinta de ser un fill de papà: uniforme fet a mida, anells d’or i cabells llargs que no complien amb la disciplina militar. Macke el va menysprear només veure’l.

Werner va escriure una nota amb llapis i després va alçar la vista. L’expressió afable aviat es va desfigurar en veure l’uniforme de les SS i Macke va copsar, interessat, aquesta espurna de por. El noi de seguida va intentar dissimular-la i es va mostrar cordial, va tenir la deferència de posar-se dret i de fer-li un somriure de benvinguda, però a Macke no li prenien el pèl.

—Bona tarda, inspector —va dir Werner—. Si us plau, segui.

—Heil Hitler! —va saludar Macke.

—Heil Hitler. En què el puc ajudar?

—Segui i calli, tros d’ase —va etzibar Macke.

Werner maldava per ocultar la por.

—Déu meu, què he fet per despertar aquesta ira?

—No s’atreveixi a fer-me preguntes. Respongui només quan li parlin.

—D’acord.

—A partir d’ara no farà cap més pregunta sobre el seu germà Axel.

Macke va quedar sorprès en comprovar per uns moments la mirada d’alleujament de Werner, cosa que el va deixar desconcertat. «I si tenia por d’una altra cosa, d’una cosa més aterridora que una simple ordre de deixar de preguntar pel germà? I si Werner estava implicat en altres activitats subversives? No, no pot ser», va pensar Macke després de rumiar-ho bé. Segurament Werner respirava tranquil perquè no l’havien arrestat ni l’havien dut al soterrani de Prinz-Albrecht-Strasse.

Però no l’havia intimidat del tot. Werner va sobreposar-se i va tenir el valor de dir:

—I per què no hauria de preguntar com va morir el meu germà?

—Ja li he dit que no em faci preguntes. Tingui clar que si rep un bon tracte és perquè el seu pare era un amic de valor del Partit Nazi. Si no fos per això, ara ja seria al meu despatx. —Aquesta amenaça tothom l’entenia prou bé.

—Li agraeixo la seva tolerància —va dir Werner, que s’esforçava per conservar un mínim de dignitat—. Però vull saber qui va matar el meu germà i per què.

—Ja pot anar fent que no esbrinarà res més i qualsevol indagació nova es considerarà traïció.

—Després de la seva visita no em cal fer més preguntes. Ara ja m’ha quedat clar que les pitjors sospites que tenia són certes.

—Li ordeno que aturi ara mateix aquesta campanya sediciosa.

Werner li va tornar una mirada desafiant però es va mossegar els llavis.

—Si no l’atura informarem el general Dorn que la seva lleialtat està en dubte.

Werner sabia perfectament què significava això: perdria aquesta feina tan còmoda a Berlín i l’enviarien a una caserna en una pista d’aterratge del nord de França. Ja no se’l veia tan desafiant sinó més considerat.

Macke es va aixecar. Ja feia massa estona que hi era.

—Sembla que el general Dorn el té per un ajudant hàbil i intel·ligent —va dir—. Si es comporta com cal potser podrà continuar exercint aquest paper.

El comissari va marxar del despatx. Se n’anava amb els nervis crispats i no estava content. No tenia gaire clar que hagués aconseguit anorrear la voluntat de Werner. Havia notat un desafiament profund que havia quedat intacte.

Els pensaments se’n van anar cap al pastor Ochs. A ell l’hauria d’abordar d’una altra manera. Macke va tornar a l’oficina central de la Gestapo i va reunir un equip petit: Reinhold Wagner, Klaus Richter i Günther Schneider. Van agafar un Mercedes negre 260 D, el cotxe preferit de la Gestapo, que passava desapercebut perquè la majoria dels taxis de Berlín eren del mateix model i el mateix color. Al començament de tot, la Gestapo volia fer-se visible i deixava que la gent del carrer veiés amb quina brutalitat tractaven l’oposició. No obstant això, l’etapa d’infondre el terror entre el poble alemany ja feia temps que era una missió acomplerta i ara ja no calia practicar obertament la violència. Ara la Gestapo actuava amb la màxima discreció, sempre sota una capa de legalitat.

Van anar amb cotxe a la casa d’Ochs, al costat de la imponent església protestant de Mitte, al centre de la ciutat. De la mateixa manera que Werner es devia pensar que tenia la protecció del pare, Ochs es devia imaginar que l’església li oferia seguretat. Aviat descobriria que s’equivocava.

Macke va trucar al timbre. En els vells temps haurien esbotzat la porta amb una puntada de peu, només per impressionar.

Una minyona va obrir la porta i el va acompanyar a un vestíbul espaiós i ben il·luminat amb un terra de fusta ben polit i catifes espesses. Els altres tres el seguien de petja.

—On és el seu amo? —va preguntar Macke afablement a la minyona.

No l’havia amenaçada però tot i així la dona tenia por.

—A l’estudi —va dir ella tot assenyalant on era.

—Emporteu-vos la dona i la canalla a una altra habitació —va ordenar Macke a Wagner.

Ochs va obrir la porta de l’estudi i va mirar al vestíbul amb les celles arrufades.

—Però què és tot això? —va preguntar, indignat.

Macke va anar directe cap a ell, el va forçar a fer un pas enrere i així va poder entrar a l’estudi. Era un racó ben aprofitat, amb un escriptori de superfície de pell i prestatgeries curulles de comentaris bíblics.

—Tanqui la porta —va ordenar Macke.

Ochs va obeir amb recança.

—Espero que tingui un bon motiu que justifiqui aquesta intrusió —va etzibar.

—Segui i calli —va engegar-li Macke.

Ochs es va quedar blau. No recordava que ningú li hagués ordenat que callés des que era un nen. Als clergues no se’ls insultava, ni els mateixos policies no ho feien. Però els nazis no tenien en compte cap d’aquests protocols que només restaven poder a l’autoritat.

—Això és un abús! —va proferir Ochs. Llavors va seure.

De fora la cambra arribava una veu de dona que protestava: devia ser la seva esposa. Ochs es va quedar blanc en sentir-la i es va alçar de la cadira.

Macke el va empènyer i el va fer seure una altra vegada.

—Quedi’s on és.

Ochs era un armari d’home i més alt que Macke, però no va oposar resistència.

A Macke li encantava veure com la por feia abaixar els fums a tipus amb aires de grandesa com aquest.

—Però qui és vostè? —va demanar Ochs.

Macke mai no els ho deia. S’ho podien imaginar, és clar, però infonia més por si no ho sabien del cert. I si es donava el cas que algú interrogava un membre de l’equip, tots juraven que el primer que havien fet havia estat identificar-se com a agents de la policia i mostrar les plaques.

El comissari de les SS va sortir de l’estudi. Els seus homes apressaven la canalla perquè anessin a la sala d’estar. Macke va ordenar a Reinhold Wagner que es reunís amb Ochs i no el deixés sortir d’allà. En acabat, va seguir els nens a l’altra cambra.

Hi havia cortines de flors, fotografies de família sobre la lleixa de la llar de foc i un conjunt de cadires còmodes entapissades amb un teixit de quadres. Era una casa acollidora amb una família acollidora. Per què no eren lleials al Reich i es limitaven a ficar el nas en les seves coses?

La minyona era al costat de la finestra, amb la mà a la boca com si ofegués un crit. Els quatre nens es van arremolinar a les faldilles de la dona d’Ochs, una noia d’uns trenta anys, senzilla i amb uns pits ben dotats. Sostenia a coll el cinquè fill, una nena d’uns dos anys amb tirabuixons rossos.

Macke va donar un copet al cap de la nena.

—I com es diu aquesta nena? —va preguntar.

Frau Ochs estava esporuguida.

—Lieselotte —va mormolar—. Què vol de nosaltres?

—Vine amb l’oncle Thomas, petita Lieselotte —va dir Macke allargant els braços.

—No! —va cridar frau Ochs. Es va aferrar a la menuda i va girar cua.

Lieselotte va començar a plorar desconsoladament.

Macke va fer amb el cap un gest d’assentiment a Klaus Richter.

Richter va engrapar frau Ochs pel darrere, li va estirar els braços i la va forçar a deixar anar la criatura. Macke va agafar-la abans no caigués a terra. La nena es retorçava com un peix, però llavors la va subjectar amb més força, com si agafés un gat. La menuda encara va plorar més intensament.

Un noi d’uns dotze anys el va desafiar amb uns punys petits que li servien de ben poca cosa. Ja era hora que aquell nen respectés l’autoritat, va decidir Macke. Es va col·locar Lieselotte sobre el maluc esquerre i, després, amb la mà dreta, va agafar el noi pels botons de la camisa i el va engegar a l’altra punta de l’habitació bo i intentant que aterrés en una de les cadires entapissades. El noi udolava de por i frau Ochs cridava. La cadira es va enretirar i el noi es va desplomar a terra. No estava ferit però va començar a plorar.

Macke es va endur Lieselotte fora, al vestíbul. La nena cridava la seva mare amb totes les seves forces. Macke la va deixar a terra i la petita va córrer cap a la porta de la sala i la va començar a picar, xisclant de terror. «Encara no ha après a girar els poms de les portes», va observar Macke.

L’home va deixar la nena al vestíbul i va tornar a entrar a l’estudi. Wagner muntava vigilància al costat de la porta. Ochs estava plantat com un estaquirot al mig de l’habitació, mort de por.

—Què els feu, als meus fills? —va inquirir—. Per què plora Lieselotte?

—Vostè escriurà una carta —va anunciar Macke.

—Sí, el que vulgui —va assentir Ochs mentre anava de dret cap a l’escriptori amb superfície de pell.

—Ara no, més tard.

—D’acord.

Macke s’ho passava d’allò més bé. A diferència de Werner, Ochs estava completament desfet.

—Anirà dirigida al ministre de Justícia —va afegir.

—Així que tot ve d’aquí.

—Li escriurà que ara s’adona que totes les al·legacions que va exposar en la seva primera carta són falses. Uns comunistes clandestins el van enganyar. Demanarà disculpes al ministre pels danys que ha causat amb aquesta acció temerària i li prometrà que mai més no tornarà a parlar d’aquest tema amb ningú.

—Sí, sí, és clar. Què li fan a la meva dona?

—Res. Plora pel que li passarà si vostè no escriu aquesta carta.

—La vull veure.

—Serà pitjor per a ella si em molesta amb demandes estúpides.

—És clar, no el volia ofendre. Perdoni’m, si us plau.

Els opositors al nazisme eren tan dèbils.

—Escrigui la carta aquest vespre mateix i enviï-la demà al matí.

—Sí. Vol que li n’enviï una còpia?

—Igualment m’arribarà, cap de suro. Què es pensa, que el ministre llegeix els vostres insensats gargots?

—No, no, i ara. Ja ho veig que no.

Macke va anar cap a la porta.

—I allunyi’s de gentussa com Walter von Ulrich.

—Així ho faré, l’hi prometo.

Macke va sortir fora i amb un gest va ordenar a Wagner que el seguís. Lieselotte seia a terra i encara cridava histèrica. Macke va obrir la porta de la sala i va avisar Richter i Schneider.

Tots quatre van marxar de la casa.

—De vegades la violència és gairebé innecessària —reflexionava Macke quan entrava al cotxe.

Wagner va agafar el volant i Macke li va donar l’adreça de la casa dels Von Ulrich.

—I de vegades és la via més senzilla —va afegir encara.

Els Von Ulrich vivien al mateix barri on hi havia l’església, en una casa antiga i espaiosa que no podien mantenir. La pintura saltava, les baranes estaven polsegoses i hi havia una finestra trencada apedaçada amb un cartró. No era gens estrany. En època de guerra i austeritat poques cases podien tenir un manteniment.

Una minyona va obrir la porta. Macke va especular que podia ser la mare del nen discapacitat que havia obert la caixa dels trons, però no es va molestar a investigar-ho. Arrestar noies no tenia cap sentit.

Walter von Ulrich va comparèixer al vestíbul des d’una cambra del costat.

Macke el recordava. Era cosí de Robert von Ulrich, a qui Macke i el seu germà havien comprat el restaurant vuit anys enrere. Aleshores era un tipus orgullós i arrogant. Ara, en canvi, duia un vestit ratat, per bé que encara era eixut.

—Què vol? —va preguntar amb la intenció de semblar que encara tenia el poder de demanar explicacions.

Macke no hi volia perdre gaire temps.

—Emmanilleu-lo —va ordenar.

Wagner s’hi va atansar amb les manilles.

Va aparèixer una dona alta i elegant que es va plantar davant de Von Ulrich.

—Qui és vostè i què vol? —va interrogar ella. Evidentment era la dona. Tenia un deix d’accent estranger. No li venia de nou.

Wagner li va clavar una plantofada tan forta que ella va perdre l’equilibri.

—Giri’s i posi els canells de costat —va cridar Wagner a Von Ulrich—. O, si no, li amollaré un cop de puny que s’empassarà les dents.

Von Ulrich va obeir.

Corrents per les escales baixava una noieta vestida amb uniforme d’infermera.

—Pare! —va cridar—. Què passa?

Macke es preguntava qui més hi havia a la casa i va sentir una punxada d’angoixa. Una família normal i corrent no podia guanyar un grup de policies qualificats, però una colla de gent podia provocar aldarulls i Von Ulrich podria esmunyir-se.

No obstant això, el mateix detingut no volia baralles.

—Deixa’l estar! —va dir a la seva filla amb veu de desesperació—. Queda’t aquí i no vinguis!

La infermera feia cara de pànic i va fer el que li van ordenar.

—Porteu-lo al cotxe —va cridar Macke.

Wagner va acompanyar Von Ulrich a fora.

La dona va començar a sanglotar.

—A on se l’emporten? —va preguntar la infermera.

Macke va anar a la porta. Es va mirar les tres dones: la minyona, la dona i la filla.

—Tant enrenou per un tarat de vuit anys. Qui us entengui que us compri.

Va tocar el dos i va entrar al cotxe.

Van conduir la curta distància que els separava de Prinz-Albrecht-Strasse. Wagner va aparcar al darrere de l’oficina central de la Gestapo, al costat de dotze cotxes negres idèntics. Van sortit tots del vehicle.

Van fer entrar Von Ulrich per una porta del darrere, el van dur al soterrani i el van tancar en una sala de rajoles blanques.

Macke va obrir un armari i va treure’n tres garrots llargs i pesants com els bats de beisbol americà. En va repartir un per a cadascun dels seus ajudants.

—Atonyineu-lo a garrotades —va esgrimir, i el va deixar a les seves mans.





VI


El capità Volòdia Peixkov, cap de la secció berlinesa del servei d’intel·ligència militar de l’Exèrcit Roig, es va trobar amb Werner Franck al Cementiri dels Invàlids al costat del canal de navegació Berlín-Spandau.

Era un bon lloc. Volòdia podia explorar detingudament el cementiri i confirmar que ningú no el seguia, ni tampoc a Werner quan entrava. L’única persona que s’hi veia era una velleta amb un mocador negre al cap, i ja marxava.

El punt de trobada era la tomba del general Von Scharnhorst, un gran pedestal que suportava un lleó dorment fet amb el forjat dels canons de l’enemic. Feia un dia de primavera estiuenc i els dos espies joves es van treure les americanes mentre caminaven entre les tombes dels herois alemanys.

Després del pacte entre Hitler i Stalin feia ben bé dos anys, l’espionatge soviètic continuava actiu a Alemanya i també la vigilància del personal de l’ambaixada soviètica. Tothom donava per fet que el pacte era temporal, per bé que ningú no sabia quan deixaria de ser-ho. Per tant, els agents del contraespionatge encara seguien Volòdia pertot.

Segur que ja sabien que havia sortit a fer una missió d’intel·ligència secreta important perquè s’havia desempallegat d’ells. En canvi, si sortia a buscar un frankfurt per dinar deixava que el seguissin de prop. Ara la qüestió era si eren prou intel·ligents per adonar-se’n.

—Que has vist la Lili Markgraf últimament? —va preguntar Werner.

Era una noia amb qui tots dos havien sortit en èpoques diferents. Volòdia l’acabava de reclutar i havia après a codificar i descodificar missatges a partir del codi dels serveis secrets de l’Exèrcit Roig. Evidentment, Volòdia no li’n diria res a Werner.

—Fa temps que no la veig —va mentir—. I a tu, com et van les coses?

Werner va sacsejar el cap.

—Hi ha una persona que em té el cor robat. —Ho va dir avergonyit. Potser li feia cosa desacreditar la seva reputació de faldiller—. Però, tant és, per què em volies veure?

—Ens ha arribat una informació demolidora —va anunciar Volòdia—. Si és certa, capgirarà el rumb de la història.

Werner feia un posat escèptic.

Volòdia va continuar:

—Una font ens ha dit que Alemanya envairà la Unió Soviètica al juny. —No hi cabia de l’emoció. Era un gran triomf per als serveis secrets de l’Exèrcit Roig i una greu amenaça per a l’URSS.

Werner va apartar un floc de cabells que tenia als ulls en un gest que de ben segur accelerava el batec del cor de les noies.

—Ve d’una font fiable? —va preguntar.

Els havia arribat d’un periodista de Tòquio que s’havia guanyat la confiança de l’ambaixador alemany, però que en realitat era un comunista a l’ombra. Cap de les informacions que els havia passat fins aquell moment havien estat falses. Ara bé, Volòdia no podia explicar-ho a Werner.

—Fiable —va sentenciar Volòdia.

—Així que us el creieu?

Volòdia va dubtar. Precisament aquest era el problema. Stalin no se’l creia, pensava que era desinformació dels aliats per fomentar la desconfiança entre ell i Hitler. L’escepticisme de Stalin davant d’aquest cop mestre dels serveis d’intel·ligència havia desorientat els superiors de Volòdia i els havia esguerrat l’eufòria.

—Ho estem comprovant —va respondre.

Werner va contemplar els arbres del cementiri que començaven a desplegar les primeres fulles.

—Tant de bo sigui veritat —va dir amb una ferocitat sobtada—. Seria la fi d’aquests maleïts nazis.

—Sí —va dir Volòdia—. Això si l’Exèrcit Roig està preparat.

—No esteu preparats? —va fer Werner, sorprès.

De nou Volòdia no li podia dir tota la veritat. Stalin creia que els alemanys no atacarien fins que no haguessin derrotat els britànics, per por de tenir una guerra oberta en dos fronts. «Mentre la Gran Bretanya segueixi desafiant Alemanya, la Unió Soviètica estarà segura», va pensar. L’Exèrcit Roig, doncs, no estava ni de bon tros preparat per a una invasió alemanya.

—Ens prepararem quan tu em verifiquis que hi ha un pla d’invasió.

No es va poder estar d’inflar-se per uns moments d’orgull. La seva missió podia ser determinant.

—Em sap greu però no us puc ajudar —va dir Werner.

Volòdia va arrufar el front.

—Per què?

—No puc comprovar aquesta informació ni aconseguir res de res. Aviat m’acomiadaran del Ministeri de l’Aire. Segurament em destinaran a França o, si el teu servei d’intel·ligència no s’equivoca, m’enviaran a envair la Unió Soviètica.

Volòdia es va quedar amb la boca oberta. Werner era el seu millor espia. Gràcies a la informació de Werner, a Volòdia l’havien ascendit a capità. Li costava respirar i li va preguntar amb gran esforç:

—Però que coi t’ha passat?

—El meu germà va morir en una residència per a discapacitats i el mateix li va passar al fillol de la meva nòvia. El cas és que hem fet massa preguntes.

—I per això t’han de rebaixar de categoria?

—Els nazis estan matant la gent discapacitada, però és un programa secret.

Volòdia es va despistar un moment de la seva missió.

—Com? Els maten així com així?

—Això sembla. Encara no en coneixem els detalls. Però si no tinguessin res a ocultar no m’haurien amonestat ni a mi ni als altres per fer preguntes.

—Quants anys tenia el teu germà?

—Quinze.

—Però si era un nen!

—No se sortiran amb la seva. Jo em nego a callar.

Es van aturar davant la tomba de Manfred von Richthofen, l’as de l’aviació alemanya. Tenia una llosa descomunal, dos metres d’alçada per quatre d’amplada. A sobre hi havien esculpit amb lletres majúscules i senyorials una única paraula: RICHTHOFEN. A Volòdia sempre l’havia commogut la seva simplicitat.

Va intentar recuperar la calma. Es deia a si mateix que, al capdavall, la policia secreta soviètica també assassinava la gent, sobretot els sospitosos de deslleialtat. El mateix cap de l’NKVD, Lavrentiy Béria, era un torturador i el seu joc preferit era enviar dos dels seus homes a agafar dues noies boniques del carrer per violar-les; segons els rumors, així és com s’entretenia als vespres. Però pensar que els comunistes podien ser tan bèsties com els nazis tampoc no era cap consol. «Un dia», es va dir, «els soviètics farien fora Béria i tota la gent com ell. Aquell dia podrien començar a construir el comunisme de debò. Mentrestant, la prioritat era enderrocar els nazis».

Van arribar fins al mur del canal i s’hi van quedar, contemplant una barcassa que avançava lentament per la via fluvial, fumejant en forma de columna negra i oliosa. Volòdia va reflexionar sobre la confessió tan preocupant de Werner.

—I què passaria si deixessis d’investigar les morts de nens discapacitats? —li va preguntar.

—Que perdria la meva nòvia —va respondre Werner—. Està tan emprenyada com jo.

A Volòdia li va fer un salt el cor només de pensar que Werner podia revelar la veritat a la seva nòvia.

—Evidentment no li podries dir quin és el motiu real que t’ha fet canviar d’idea —va dir categòricament.

Werner semblava molest, però no tenia ganes de discutir.

Volòdia es va adonar que si persuadia Werner perquè deixés córrer la seva campanya el que faria seria ajudar els nazis a ocultar aquells crims. Va descartar aquest pensament que més aviat l’incomodava.

—Però si promets que no ficaràs més el nas en aquest tema podràs conservar la teva feina amb el general Dorn?

—Sí. Això és el que volen. Però jo no permetré que matin el meu germà i després ho encobreixin. M’enviaran al front, però jo no callaré.

—Què creus que faran quan s’adonin que ets del morro fort i que no penses cedir.

—Em deixaran tirat en qualsevol camp d’internament.

—I què en trauràs?

—Mira, no puc mentir sobre això.

Volòdia havia de recuperar Werner com fos, però de moment no ho havia aconseguit. Werner tenia respostes per a tot. Era un paio intel·ligent. Per això era un espia tan valuós.

—I què me’n dius, dels altres? —va dir Volòdia.

—Quins altres?

—Hi deu haver milers d’infants i adults amb discapacitats. Els nazis pensen carregar-se’ls tots?

—Segurament sí.

—Doncs ja t’asseguro jo que des d’un camp d’internament no els podràs aturar.

Per primera vegada, Werner es va quedar sense resposta.

Volòdia va donar l’esquena a l’aigua i va llambregar el cementiri. Hi havia un noi jove ben vestit agenollat davant d’una tomba petita. I si els seguia? Volòdia se’l va mirar amb atenció. El noi tremolava dels sanglots que feia. No feia cara de fingir; els agents de la contraintel·ligència no eren bons actors.

—Mira aquell noi —va indicar Volòdia a Werner.

—Per què?

—Plora la mort d’algú, com tu.

—I què?

—Tu mira-te’l bé.

Al cap d’un minut l’home es va incorporar, es va eixugar la cara amb un mocador i se’n va anar.

—Ara ja està feliç. És això el que vol dir plorar una persona. No es tracta d’aconseguir res, simplement et sents millor.

—Tu et penses que si faig preguntes és per sentir-me millor?

Volòdia es va girar i el va mirar directament als ulls.

—No t’estic criticant —va dir—. Tu el que vols és descobrir la veritat i escampar-la als quatre vents. Però para’t a pensar-hi. L’única manera de posar fi a tot això és fent caure el règim. I, si algun dia això arriba a passar, serà perquè l’Exèrcit Roig els haurà enderrocat.

—Potser sí.

Volòdia va sentir aleshores un bri d’esperança. Werner ja començava a trontollar.

—Potser? —va dir—. Qui més hi ha, si no? Els britànics estan acabats i intenten a la desesperada defensar-se de la Luftwaffe. Els americans no estan interessats en les picabaralles dels europeus. Tota la resta dóna suport als feixistes. —Va posar les mans sobre les espatlles de Werner—. L’Exèrcit Roig és l’única esperança, amic meu. Si perdem, els nazis continuaran matant nens discapacitats, jueus, comunistes i homosexuals durant mil refotuts anys més.

—Tens tota la raó —va dir Werner.





VII


Diumenge, Carla i la seva mare van anar a missa. Maud estava consternada amb la detenció de Walter i buscava desesperada on se l’havien endut. La Gestapo, com sempre, es negava a donar cap mena d’informació. Però l’església del pastor Ochs era una de les més concorregudes i hi anava gent dels barris benestants; entre la congregació hi havia homes de poder als quals podria treure alguna informació.

Carla va acotar el cap i va resar perquè al seu pare no l’apallissessin ni el torturessin. No hi creia en això de resar però estava prou perduda per provar el que fos.

Estava contenta de veure la família de Franck unes quantes files més endavant. Va examinar detingudament el clatell de Werner. Els cabells se li rinxolaven una mica a la nuca, a diferència de la majoria dels homes, que el portaven ben rapat. Ella li havia tocat el clatell i li havia besat el coll. El trobava tan guapo. Era, de lluny, el noi més guapo que mai l’havia besada. Cada nit, abans d’anar a dormir, revivia el capvespre que van anar amb cotxe a Grunewald.

«Però no n’estic enamorada», pensava. «De moment no».

Quan va aparèixer el pastor Ochs, Carla va entendre de seguida que l’havien deixat sense esma. Havia fet un canvi aclaparador. El pastor caminava lentament cap al faristol, capcot i amb les espatlles caigudes, cosa que va provocar el murmuri d’alguns membres de la congregació. Recitava les pregàries amb inexpressivitat i llegia el sermó d’un llibre. Carla ja havia fet dos anys d’infermeria i hi podia reconèixer signes de depressió. Segur que ell també havia rebut una visita de la Gestapo.

Va observar que ni frau Ochs ni els cinc fills no seien al banc de la primera fila com sempre.

Mentre entonaven l’últim cant, Carla va prometre que no es rendiria per molta por que tingués. Encara tenia aliats: Frieda, Werner i Heinrich. Però com la podien ajudar?

Tant de bo tingués una prova irrefutable del que estaven fent els nazis. Ella tenia més clar que l’aigua que estaven exterminant persones discapacitades; l’ofensiva de la Gestapo ho deia tot. Però no podia convèncer els altres sense una prova a les mans.

Com la podia aconseguir?

Després del servei religiós, va sortir de l’església amb Frieda i Werner. Se’ls va endur lluny dels pares i els va dir:

—Hauríem d’aconseguir una prova del que està passant.

Frieda de seguida va veure per on anava.

—Hauríem d’anar a Akelberg i visitar la clínica —va suggerir.

Werner havia formulat aquesta proposta al principi de tot i, a l’últim, havien decidit iniciar les indagacions a Berlín mateix. Però Carla tornava a considerar la idea.

—Necessitarem permisos per viatjar.

—Com ens ho farem?

Carla va fer petar els dits.

—Totes dues som del Club Ciclista Mercury. Al club sí que li donen permisos per fer rutes amb bicicleta. —Era la mena d’activitat que als nazis els encantava: exercici a l’aire lliure per tenir uns joves forts i sans.

—Creus que podríem entrar a la clínica?

—Ho podríem intentar.

—Doncs jo crec que hauríeu de girar full.

Carla es va quedar d’una peça.

—Com?

—Al pastor Ochs l’han deixat acollonit. Aquest tema és molt perillós. Us podrien detenir i torturar, i això no ens tornarà ni l’Axel ni en Kurt.

Carla se’l va mirar amb incredulitat.

—Vols que ho deixem córrer?

—Ho heu de deixar estar. Parleu com si Alemanya fos un país lliure! Us mataran a totes dues!

—Qui no posa el ventre en perill, no morirà fart! —li va etzibar Carla.

—A mi no m’hi emboliqueu, que a mi els de la Gestapo també em van venir a veure.

Carla va fer posat de preocupació.

—Oh, Werner… I què et van fer?

—De moment només en van amenaçar. Si faig més preguntes m’enviaran al front.

—Uf, dóna gràcies a Déu que no t’amenacin amb res pitjor.

—Home, ja és prou dolent.

Les noies es van quedar en silenci una estona i Frieda va dir just el que pensava Carla:

—Això és més important que la feina que tens, ho hauries de veure.

—No em diguis què haig de veure —va contestar Werner. Per fora estava enfurismat però Carla va veure que per sota d’aquesta capa estava avergonyit—. No és la teva carrera el que està en joc. A més, tu encara no has topat amb els de la Gestapo —va afegir.

Carla no se’n sabia avenir. Es pensava que coneixia Werner i que veia les coses exactament com ella.

—Doncs, mira, jo sí que me’ls he topat —va dir—. S’han endut el meu pare.

Frieda es va quedar sense alè.

—No, Carla! —va exclamar i va abraçar la seva amiga per l’espatlla.

—No hi ha manera d’esbrinar on el tenen —va afegir Carla.

Werner no demostrava gens de compassió.

—Aleshores segur que saps millor que ningú que no se’ls ha de portar la contrària! —li va etzibar—. A tu també t’haurien detingut si no fos perquè l’inspector Macke pensa que les noies no són cap perill.

Carla tenia ganes de plorar. Havia estat a punt d’enamorar-se de Werner i ara resultava que era un covard.

—O sigui que no ens penses ajudar? —va preguntar Frieda.

—Això mateix.

—Perquè no vols perdre la feina?

—No té cap sentit! No els podreu vèncer.

Carla estava indignada veient la covardia i el derrotisme de Werner.

—No podem permetre que passin aquestes coses!

—Una confrontació oberta és de bojos. Hi ha altres maneres de combatre’ls.

—Com? Treballant com una tortuga, com aconsellaven aquells pamflets? Així no aconseguirem que deixin de matar nens minusvàlids!

—Desacatar el govern és un suïcidi!

—Tota la resta és amagar el cap sota l’ala!

—Em nego que em jutgin dues noies! —Dit això se’n va anar encès d’ira.

Frieda estava enfadada però també desconcertada.

—Està diferent —va dir—. El conec des de sempre i amaga alguna cosa que no ens vol dir.

Va arribar la mare de Carla i, cosa estranya, no es va adonar que la seva filla estava angoixada.

—Ningú no en sap res —va dir desconsolada—. No hi ha manera de saber on és el teu pare.

—Ho continuarem intentant —va dir Carla—. El pare no tenia amics a l’ambaixada americana?

—Més aviat coneguts, però ja els ho he preguntat a tots i ningú no m’ha dit res.

—Demà els ho tornarem a preguntar.

—Déu meu, i segur que hi ha milers de dones alemanyes que els passa el mateix que a mi.

Carla va assentir amb el cap.

—Vinga, mare, anem a casa.

Totes dues caminaven a pas lent, sense parlar, cadascuna capficada amb els seus pensaments. Carla estava enrabiada amb Werner, sobretot perquè l’havia jutjat malament. Com es podia haver enamorat d’algú tan dèbil?

Van arribar al seu carrer.

—Demà al matí aniré a l’ambaixada americana —va dir Maud quan eren a prop de casa seva—. Si cal m’esperaré tot el matí al vestíbul. Els suplicaré que facin alguna cosa. Si realment em volen ajudar poden fer indagacions semioficials sobre el cunyat d’un ministre del govern britànic. Mira! Com és que tenim la porta del carrer oberta?

El primer que va pensar Carla és que la Gestapo els havia anat a veure per segona vegada. Però a la vorera no hi havia cap cotxe negre aparcat. I al pany de la porta hi havia la clau posada.

Maud va entrar a casa i va xisclar.

Carla va córrer darrere d’ella.

A terra hi havia un home estès cobert de sang.

Finalment, Carla va deixar de cridar.

—Qui és, mare? —va preguntar.

Maud es va agenollar al costat de l’home.

—Walter… Oh, Walter, però què t’han fet?

Carla es va adonar aleshores que era el seu pare. Estava tan malferit que pràcticament ni el reconeixia. Tenia un ull tancat, els llavis inflamats a causa d’un gran blau i els cabells plens de sang coagulada. Un dels braços estava girat d’una manera estranya. Duia la jaqueta tacada de vòmit.

—Walter, parla, digues alguna cosa! —va cridar Maud.

Va obrir la boca masegada i va gemegar.

Carla va reprimir el dolor i la histèria que li corroïen les entranyes per convertir-se en una professional. Va agafar un coixí i el va fer lliscar per sota del cap del seu pare. Va agafar un got d’aigua de la cuina i li va ruixar els llavis amb unes gotetes. Walter les va engolir i va obrir la boca; en volia més. Quan Carla va veure que ja en tenia prou, va anar a l’estudi i en va tornar amb una ampolla d’aiguardent i li’n va donar unes gotes. El pare se les va empassar i va estossegar.

—Vaig a buscar el doctor Rothmann —va dir Carla—. Renti-li la cara i doni-li més aigua. Mare, no l’intenti moure.

—Sí, sí! Corre, vés!

Carla va agafar la bicicleta i va començar a pedalar a tota brida. Al doctor Rothmann ja no li permetien practicar la medicina —els jueus no podien ser metges— però encara visitava la gent pobra extraoficialment.

Carla pedalava feta una fera. Com havia arribat el seu pare fins a casa? Segurament l’havien portat amb cotxe i ell sol havia aconseguit anar des de la vorera fins a casa carranquejant, després es devia haver desplomat.

Va arribar a casa dels Rothmann. Com casa seva, estava en mal estat. Els antijueus havien esberlat quasi totes les finestres. Frau Rothmann va obrir la porta.

—Han apallissat el meu pare —va explicar Carla sense alè—. La Gestapo.

—Ara ve el meu marit —va respondre frau Rothmann. Es va girar i va cridar escales amunt—: Isaac!

El metge va baixar.

—Von Ulrich et necessita —va dir frau Rothmann.

El metge va agafar el cistell de la compra que tenia a prop de la porta. «Com que li han prohibit practicar la medicina, no pot portar res que s’assembli a un maletí de metge», va pensar Carla.

Van sortir de la casa.

—M’avanço amb la bicicleta —va dir Carla.

Quan va arribar a casa es va trobar la seva mare ajaguda al llindar de la porta, feta un mar de llàgrimes.

—Ara ve el metge! —va cridar Carla.

—Massa tard —va dir Maud—. El teu pare és mort.





VIII


Eren dos quarts de tres de la tarda i Volòdia s’estava fora dels grans magatzems Wertheim, just al costat d’Alexanderplatz. Va rastrejar la zona diverses vegades a la recerca de policies de paisà. Tenia clar que a ell no l’havien seguit fins allà, però tampoc no era del tot impossible que un agent qualsevol de la Gestapo l’hagués reconegut pel camí i sospités de les seves intencions. Un formiguer de gent com aquest era el millor camuflatge però tampoc no era el lloc perfecte.

Era certa la història de la invasió? Si al final ho era, l’estada de Volòdia a Berlín s’acabaria aviat. Aniria a fer un petó a Gerda i a Sabine per acomiadar-se’n. Segurament tornaria a la seu central del serveis secrets de l’Exèrcit Roig a Moscou. Frisava per passar més temps amb la seva família. La seva germana Anya havia tingut bessonada i encara no coneixia els petits. A més, tenia la sensació que un descans li aniria bé. Treballant d’agent secret l’estrès era el pa de cada dia: despistar els esbirros de la Gestapo, tenir reunions clandestines, reclutar agents i esperar que ningú el traís. Per tant, li feia il·lusió la idea de passar un any o dos a la seu central, comptant que la Unió Soviètica encara s’aguantaria dreta. L’altra possibilitat era que li assignessin una altra destinació a l’estranger, com ara Washington, on li encantaria anar. Es moria de ganes de conèixer Amèrica.

Va treure de la butxaca una bola de paper de seda rebregat i la va llençar en una paperera. Quan faltava un minut per a les tres va encendre un cigarret, per bé que no era fumador, i va llençar el llumí a la paperera de manera que caigués just al mig de la bola de paper. En acabat, es va esfumar.

Al cap d’uns segons, algú va cridar:

—Foc!

Quan tothom que hi havia per allí es va quedar contemplant el foc que s’havia declarat a la paperera un taxi es va aturar a l’entrada dels magatzems. De dins del Mercedes 260 D negre en va sortir un jove ben plantat amb uniforme: un tinent de les forces de l’aire. Just quan aquest pagava al taxista, Volòdia es va esmunyir dins del taxi i va tancar la porta d’un cop.

Al terra del vehicle, fora de la vista del taxista, hi havia un exemplar del Neues Volk, la revista nazi de propaganda racista. Volòdia la va agafar però no la va llegir.

—Un sonat ha calat foc a una paperera —va comentar el taxista.

—Hotel Adlon —va ordenar Volòdia, i el cotxe es va posar en marxa.

Va fullejar les pàgines de la revista i va comprovar que s’hi ocultava un sobre de color beix.

Es mossegava els dits per obrir-lo però va esperar.

Va baixar del taxi davant de l’hotel però en comptes d’entrar-hi se’n va anar cap a la Porta de Brandenburg i després cap al parc. Els arbres ja mostraven les primeres fulles. Era un agradable dia de primavera i molta gent havia sortit a fer el passeig de la tarda.

La revista li bullia a les mans, així que va buscar un banc discret i va seure-hi. La va desplegar i, a la seva empara, va obrir el sobre de color beix.

Volòdia en va treure un document. Era una còpia de paper carbó escrita a màquina i una mica difuminada però llegible. Duia per títol:


DIRECTIVA NÚM. 21: CAS «BARBA-ROJA»

Frederic I Barba-roja va ser l’emperador germànic que va dirigir la tercera croada el 1189.

El text començava així: «Les forces de defensa alemanyes han d’estar a punt, fins i tot abans que la guerra contra Anglaterra hagi acabat, per enderrocar Rússia en un atac ràpid».

Volòdia es va quedar sense alè. La informació era explosiva. L’espia de Tòquio tenia raó, Stalin s’equivocava i la Unió Soviètica penjava d’un fil.

El cor li bategava com un tambor i Volòdia es va fixar en el final del document. El signava «Adolf Hitler».

Volòdia va escrutar les pàgines cercant una data i l’hi va trobar: la invasió estava prevista per al 15 de maig de 1941. Al costat, però, hi havia una nota en llapis amb la lletra de Werner Franck: «Ara han canviat la data a 22 de juny».

—Ostres, ho ha fet —va exclamar Volòdia—. Ha confirmat la invasió.

Va tornar a posar el document dins el sobre i el sobre dins la revista.

Amb aquesta informació tot havia fet un gir de noranta graus.

Es va aixecar del banc i va tornar a peu a l’ambaixada soviètica per traslladar-hi la notícia.





IX


A Akelberg no hi havia estació de tren, de manera que Carla i Frieda van baixar a la parada més propera, a setze quilòmetres, i van descarregar les bicicletes del tren.

Duien pantalons curts, samarreta de coll rodó, sandàlies i s’havien fet dues trenes. Semblaven dues integrants de la Lliga de Noies Alemnyes, la Bund Deutscher Mädel o BDM. Quan aquestes noies anaven de vacances sovint feien rutes amb bicicleta. Tothom especulava si feien alguna altra cosa a banda de pedalar, sobretot a les nits i als hotels espartans on s’allotjaven. Segons els nois, BDM eren les sigles de Bubi Drück Mir («Noi, arramba’t bé a mi)».

Carla i Frieda van consultar el mapa i van fer via amb les bicicletes cap a Akelberg.

No hi havia cap hora del dia que Carla no pensés en el seu pare. Sabia que mai de la vida no superaria haver-lo trobat moribund i brutalment apallissat. Va plorar dies i dies. Mentre el dolor creixia emergia la ràbia i va pensar que no es limitaria a estar trista sinó que actuaria.

Maud, consternada de tant dolor, primer va intentar convèncer Carla perquè no anés a Akelberg.

—Tinc el marit sota la llosa i el fill a l’exèrcit. No vull que la meva filla també jugui amb la seva vida! —va bramar.

Després del funeral, quan l’horror i l’histerisme van donar pas a un dol més asserenat i profund, Carla li va preguntar quina hauria estat la voluntat de Walter. Maud s’ho va rumiar bé i fins l’endemà no li va donar una resposta:

—A ell li hauria agradat que continuessis endavant amb la lluita.

Per a Maud va ser dur expressar-ho però totes dues sabien que era la veritat.

Frieda, en canvi, no havia tingut aquesta discussió amb els seus pares. La seva mare, Monika, havia estat enamorada de Walter i estava destrossada per la seva mort; no obstant això, se li haurien eriçat els cabells si hagués sabut quina en portava de cap la seva filla. El seu pare, Ludi, l’hauria tancat amb pany i forrellat al soterrani. Per tant, tots dos creien que havia anat a fer una excursió amb bicicleta i, si la descobrien, pensarien que tenia una cita indecent amb un promès. El terreny era molt accidentat però totes dues estaven en bona forma i al cap d’una hora ja baixaven costa avall sense pedalar fins a arribar al poblet d’Akelberg. Carla estava neguitosa: entraven en territori enemic.

Van entrar en una cafeteria. No tenien Coca-Cola.

—Això no és Berlín! —els va retreure la dona que hi havia a l’altra banda del taulell, tan indignada com si haguessin demanat que una orquestra els toqués una serenata. Carla no entenia com podia estar al capdavant d’una cafeteria una persona que no suportava els forasters.

Es van prendre dos gots de Fanta, un refresc alemany, i van aprofitar per omplir les cantimplores.

No sabien exactament on estava situada la clínica i haurien de preguntar com arribar-hi, però a Carla no li feia cap gràcia perquè podien despertar sospites. Els nazis de la zona es podien interessar per unes forasteres que feien preguntes. Quan van anar a pagar, Carla va preguntar:

—Ens hem de reunir amb la resta del grup a l’encreuament que és a prop de la clínica. Cap on queda això?

La dona no la va mirar als ulls.

—Aquí no hi ha cap clínica.

—La clínica d’Akelberg —va insistir Carla mentre citava la capçalera de la carta.

—Deu ser un altre Akelberg.

Carla va pensar que mentia.

—Que estrany —va dir mentre insistia a fingir—. Espero que no estiguem en el lloc equivocat.

Van recórrer amb bicicleta el carrer major.

«No tenim alternativa», va pensar Carla, «haurem de preguntar el camí a algú».

Un home vell d’aire inofensiu seia en un banc a fora d’un bar mentre prenia el sol de la tarda.

—On queda la clínica? —va preguntar Carla bo i dissimulant els nervis amb una màscara d’optimisme.

—Han de travessar tot el poble i després pujar cap al turó que és a l’esquerra —va explicar—. No hi entrin, però. Poca gent en surt viva! —va afegir rient tot murri com si estigués de broma.

Les indicacions eren poc precises però suficients, va pensar Carla, i aleshores va decidir no fer cap més pregunta per no aixecar més sospites.

Una dona amb un mocador al cap va agafar el vell pel braç.

—No li facin cas, no sap el que es diu —els va dir neguitosa. El va posar dempeus i li va fer apressar el pas per la vorera—. Vols fer el favor de callar, vell xaruc —va mussitar.

Pel que semblava aquella gent sabia alguna cosa del que passava a les rodalies del poble. Per sort, es mostraven esquerps i no s’hi volien implicar, així que no tindrien cap pressa a anar corrents a la policia o al Partit Nazi a informar-ne.

Carla i Frieda van continuar pel carrer fins que van trobar un alberg de joventut. De llocs com aquests a Alemanya n’hi havia a milers per donar aixopluc a joves com els que elles fingien ser, esportistes que dedicaven les vacances a fer activitats a l’aire lliure. Es van registrar a l’alberg. Les instal·lacions eren precàries, amb lliteres de tres pisos, però hostatjar-s’hi era econòmic.

En tombar la tarda es van enfilar a les bicicletes i van pedalar fins als afores del poble. Passat un quilòmetre i mig la carretera girava a l’esquerra. No hi havia cap indicació, però un pendent pujava turó amunt i el van agafar.

Carla encara estava més neguitosa. Com més s’hi acostaven, més difícil els seria demostrar la seva innocència si les interrogaven.

Al cap d’un quilòmetre llarg van veure un casalot en un parc. No tenia cap mur ni cap tanca, el camí portava directament a la porta. Tampoc no hi havia cap indicació.

En el subconscient, Carla esperava trobar un castell de pedra gris imponent a dalt de tot d’un cim, amb finestres barrades i una portalada de roure i ferro forjat. Però no, era una casa de camp bavaresa, amb teulada de dos pendents llargs i pronunciats, balconades de fusta i una petita torre de campanar. En un lloc com aquest no hi podia passar res tan atroç com l’assassinat d’infants. A més, per ser una clínica també semblava petita. Tot seguit, va observar que s’hi havia adossat una extensió moderna a un dels laterals, coronada amb una xemeneia llarga.

Van baixar de les bicicletes i les van deixar reclinades al costat de l’edifici. El cor de Carla estava a punt de sortir-li per la boca mentre pujava les escales de l’entrada. Com és que no hi havia vigilància? Potser perquè ningú no era tan imprudent per presentar-s’hi i investigar què hi feien?

No hi havia ni timbre ni picaporta, però el batent es va obrir així que Carla el va empènyer. Primer va entrar-hi ella i Frieda la va seguir. Totes dues es van trobar en un vestíbul fred, de terra de pedra i parets blanques nues. Al voltant del vestíbul s’arrenglerava un seguit de portes, totes tancades. Una dona d’edat mitjana amb ulleres va baixar per una gran escala de fusta. Duia un vestit gris i elegant.

—Mani’m? —va fer ella.

—Hola —va dir Frieda com si res.

—Què hi fan aquí? No hi poden entrar.

Frieda i Carla tenien una història preparada.

—Només volia visitar el lloc on va morir el meu germà —es va excusar Frieda—. Tenia quinze anys…

—Aquest edifici no és públic! —els va retreure la dona, indignada.

—I tant que l’és. —Frieda havia nascut en una família benestant i no l’acoquinava cap funcionari de baixa categoria.

Per una de les portes va aparèixer una infermera d’uns dinou anys, que les mirava de fit a fit. La dona vestida de gris li va ordenar:

—Infermera König, vagi a buscar herr Römer ara mateix.

La infermera se n’hi va anar ràpidament.

—Ens haurien d’haver escrit abans de venir —va recriminar-los la dona.

—No els ha arribat la meva carta? —va preguntar Frieda—. Vaig escriure al metge en cap. —No era veritat. Frieda improvisava.

—Aquí no hem rebut cap carta! —La dona tenia clar que la demanda extemporània de Frieda no els podia haver passat per alt.

Carla va parar bé l’orella, regnava un silenci sospitós. Havia treballat amb discapacitats físics i mentals, tant amb adults com amb infants, i no era gaire habitual que guardessin silenci. Fins i tot a través d’aquestes portes tancades li haurien arribat crits, rialles, plors, protestes i paraules sense sentit. Però res de res. Més aviat semblava un dipòsit de cadàvers.

Frieda va intentar estirar un altre fil.

—Potser em pot dir, doncs, on és la tomba del meu germà. M’agradaria visitar-la.

—Aquí, de tombes, no n’hi ha. Nosaltres tenim una incineradora. —De seguida va esmenar les paraules—: Un cremador.

—Ja he vist la xemeneia —va dir Carla.

—I on són les cendres del meu germà? —va indagar Frieda.

—Els hi enviaran quan sigui el moment adient.

—Li agrairia que no les barregessin amb les d’algú altre.

El coll de la dona es va enrojolar i Carla es va imaginar que havien barrejat les cendres pensant que ningú no ho descobriria.

La infermera König va tornar seguida d’un home d’espatlles quadrades i bata blanca.

—Römer, si us plau —va dir la dona de gris—, acompanyi aquestes dues noies fora del recinte.

—Un moment —va fer Frieda—. Creu que el seu comportament és correcte? L’únic que li he demanat és veure el lloc on va morir el meu germà.

—I tant que ho crec.

—Així, doncs, no li farà res dir-me el seu nom.

Va vacil·lar un moment.

—Frau Schmidt. Ara deixi’ns, si us plau.

Römer es va dirigir cap on eren elles amb un gest amenaçador.

—Ja marxem —va anunciar Frieda, eixuta—. No tenim cap intenció de donar a herr Römer cap excusa per incomodar-nos.

L’home va canviar de rumb i els va obrir la porta de l’entrada.

Les dues noies van sortir a fora, van pujar a les bicicletes i van desfer el camí.

—Tu creus que s’han empassat la nostra història?

—De dalt a baix —va respondre Carla—. No ens ha preguntat ni com ens dèiem. Si ens hagués vist el llautó hauria trucat a la policia de seguida.

—Però tampoc no hem aconseguit gaire informació. És cert que hem vist la xemeneia però no hi hem trobat res que es pugui considerar una prova.

Carla se sentia una mica frustrada. Trobar proves no era tan fàcil com esperava.

Van tornar a l’alberg, es van rentar, es van canviar de roba i van sortir a sopar fora. L’única cafeteria que hi havia a la vora era la de la propietària amb males puces. Van menjar crespells de patata amb botifarra. Després van anar al bar del poble. Van demanar dues cerveses i estaven engrescades a parlar amb els altres clients però ningú no volia dirigir-los la paraula. Aquest fet ja era per si mateix sospitós. A tot arreu tothom anava amb peus de plom amb els forasters perquè podien ser espietes dels nazis; ara bé, en quants pobles dues noies podien estar tranquil·lment una hora en un bar sense que ningú no intentés ni tan sols flirtejar-hi?, va preguntar-se Carla.

Van tornar a l’alberg per ficar-se d’hora al llit. A Carla se li havien acabat les idees. L’endemà tornarien a casa amb les mans buides. Saber que es cometien crims tan abominables com aquests i no poder fer res per aturar-los era inconcebible. Se sentia tan frustrada que volia cridar.

Aleshores li va passar pel cap que frau Schmidt —si el seu nom veritable era aquest— potser havia començat a capficar-se amb les visitants. En un primer moment sí que s’havia empassat el paper de totes dues, però més tard segur que li havien començat a créixer les sospites i havia trucat a la policia per qüestions de seguretat. I si era així, no els costaria res trobar-les, a totes dues. Aquella nit a l’alberg només hi havia cinc persones i elles eren les úniques noies. Esporuguida de cap a peus, esperava el toc fatal a la porta.

Si les interrogaven dirien una veritat a mitges, que el germà de Frieda i el fillol de Carla havien mort a Akelberg, que volien visitar-ne les tombes o si més no veure el lloc on havien mort i recordar-los una estona. La policia local potser sí que els acceptaria la història però si després creuaven dades amb Berlín esbrinarien aviat la connexió entre Walter von Ulrich i Werner Franck, dos homes que la Gestapo havia investigat per fer preguntes deslleials sobre Akelberg. Aleshores Carla i Frieda sí que estarien perdudes.

Quan ja es disposaven a dormir a les lliteres incòmodes algú va trucar a la porta.

El cor de Carla es va parar en sec. Va recordar com les havia gastat la Gestapo amb el seu pare. Ella, la tortura no la suportaria i en dos minuts començaria a xerrar tots els noms dels Nois del Swing.

A Frieda la imaginació no li volava tant i li va etzibar:

—No facis aquesta cara de por! —I va obrir la porta.

No era pas la Gestapo sinó una noieta baixa, bonica i rossa. Al cap d’un moment Carla la va reconèixer: era la infermera König sense uniforme.

—Necessito parlar amb vostès —va dir. Estava angoixada, sense alè i plorosa.

Frieda la va fer passar. Va seure a la llitera i es va eixugar les llàgrimes amb la màniga del vestit. En acabat va buidar el pap:

—Ja no m’ho puc guardar més.

Carla va mirar Frieda. Totes dues estaven pensant el mateix.

—Què és el que no pot guardar, infermera König?

—Em dic Ilse.

—Jo em dic Carla i ella és la Frieda. Què et turmenta, Ilse?

Ilse parlava amb un fil de veu tan fi que amb prou feines la sentien.

—Els matem.

Carla es va quedar pràcticament sense alè. A l’últim va poder preguntar:

—A la clínica?

Ilse va assentir amb el cap.

—A tota la pobra gent que arriba amb els autobusos grisos: infants, fins i tot nadons, i gent gran, àvies. Tots tenen diferents graus de minusvalidesa. De vegades estan molt tocats, els cau la bava i s’ho fan tot a sobre, però no es poden controlar, i n’hi ha que són tan afectuosos, tan innocents… Però tant hi fa perquè els matem a tots.

—I com ho feu?

—Els injectem morfina i hioscina.

Carla va assentir amb el cap. Era un anestèsic habitual, mortal en cas de sobredosi.

—I tots els tractaments especials que havien de rebre?

Ilse va negar amb el cap.

—No hi ha cap tractament especial.

—O sigui que maten tothom que entra en aquest centre? —va preguntar Carla.

—A tothom.

—Així que arriben?

—Al cap d’un dia, màxim dos.

Era el que Carla s’imaginava, però, tot i així, la crua realitat era esgarrifosa i li van venir nàusees.

Al cap d’un minut va preguntar:

—Ara mateix hi ha pacients?

—Vius, no. Aquesta tarda hem estat posant injeccions. Per això frau Schmidt s’ha quedat blava quan heu entrat.

—Com és que els forasters ho tenen tan fàcil per accedir a l’edifici?

—Creuen que si hi hagués vigilància i filferro espinós encerclant la clínica seria un signe evident que alguna cosa sinistra passa a dins. De tota manera, fins ara ningú no havia intentat visitar-nos mai. Vosaltres heu estat les primeres.

—Quantes persones han mort avui?

—Cinquanta-dues.

Carla va quedar esborronada.

—Aquesta tarda han mort a la clínica cinquanta-dues persones? Mentre nosaltres rondàvem per allà?

—Sí.

—I ara estan tots morts, doncs?

Ilse va fer que sí amb el cap.

A Carla se li va encendre una llumeta i estava fermament decidida a tirar endavant la idea.

—Ho vull veure —va dir.

Ilse es va esgarrifar.

—Com dius?

—Vull entrar a la clínica i veure els cossos.

—Si ja els estan incinerant.

—Doncs, ho vull veure. Ens hi pots colar?

—Aquesta nit?

—Ara mateix.

—Déu del cel…

—Tant és, no cal que facis res més. Només pel fet d’explicar-nos-ho tot ja has estat molt valenta. Si no vols fer cap més pas, no passa res. Ara bé, si volem aturar-ho, necessitem proves.

—Proves.

—Sí. Mira, el govern mateix s’avergonyeix d’aquest projecte, per això és secret. Els nazis saben que la resta dels alemanys no acceptarien les matances d’infants. Però la gent s’estima més creure que això no passa i, per a ells, desmentir un rumor és bufar i fer ampolles, sobretot si ve d’una noia jove. Per tant, ho hem de demostrar com sigui.

—Ja ho entenc. —La carona d’Ilse va canviar, estava decidida a tirar endavant—. D’acord, us hi portaré.

Carla es va aixecar.

—Com hi vas normalment?

—Amb bicicleta. La tinc a fora.

—Som-hi, doncs! Hi anirem totes amb bicicleta.

Van sortir al carrer i ja s’havia fet de nit. El cel estava mig encapotat i les estrelles il·luminaven a mig gas. Van fer servir els llums de les bicicletes per sortir del poble i pujar el turó. Quan van veure la clínica van apagar els llums i van continuar a peu empenyent les bicicletes. Ilse les va portar per una pista que conduïa darrere l’edifici.

Carla va ensumar una olor desagradable que li recordava els gasos del tub d’escapament del cotxe.

Ilse va xiuxiuejar:

—La incineradora.

—Oh, no!

Van camuflar les bicicletes entre els matolls i van avançar sigil·losament cap a la porta del darrere. No estava tancada i van poder entrar-hi.

Els passadissos tenien molta llum i no hi havia cap racó fosc: la casa estava tan il·luminada com la clínica que pretenia ser. Si topaven amb algú les veuria clarament. La indumentària les delataria directament com a intruses. I què farien, aleshores? Possiblement córrer.

Ilse caminava a cremadent pel passadís, va girar i va obrir una porta:

—Per aquí —va murmurar.

Totes dues hi van entrar.

Frieda va deixar anar un xisclet d’horror i es va endur les mans a la boca.

—Mare de Déu Senyor! —va mussitar Carla.

En una cambra gran i freda hi havia trenta persones mortes, totes nues, panxa enlaire sobre taules mortuòries. N’hi havia de grassos, de prims; de vells i de pansits; uns quants infants i un menut que devia tenir vora l’any. N’hi havia de doblegats i encorbats, però la majoria semblaven normals des del punt de vista físic.

Tots ells duien una tira d’esparadrap a la part superior del braç esquerre on havien rebut la punxada.

Carla sentia el plor esmorteït de Frieda, però ella va mirar de recuperar la calma.

—On són els altres? —va xiuxiuejar.

—Ja deuen ser als forns —va contestar Ilse.

Van sentir unes veus que venien de darrere d’una porta de dues fulles, al fons de tot de la cambra.

—Ràpid, a fora —va dir Ilse.

Van tornar al passadís. Carla va tancar pràcticament la porta del tot però va deixar una escletxa per espiar. Va veure com herr Römer i un altre home empenyien una llitera mentre travessaven les portes.

L’home no va mirar en direcció on era Carla. Discutien sobre futbol. Va sentir Römer que deia:

—Vam guanyar la lliga ara fa nou anys. Vam vèncer l’Eintracht Frankfurt per dos a zero.

—Sí, però la meitat dels jugadors bons que teníeu eren jueus i ja no en queda cap.

Carla va entendre que parlaven del Bayern de Munic.

—Els vells temps tornaran, només hem d’encertar la tàctica.

Encara fent-la petar, els dos homes es van dirigir a una taula on hi havia el cadàver d’una dona grassa. La van subjectar per les espatlles i els genolls i bruscament la van gronxar per llançar-la a la llitera, esbufegant de l’esforç.

Van desplaçar el carro cap a una altra taula i van posar un segon cos a sobre del primer.

Quan ja en tenien tres apilats van marxar amb la llitera.

—Els seguiré —va dir Carla.

Va creuar el dipòsit de cadàvers fins que va arribar a la porta de dues fulles. Frieda i Ilse la seguien de petja. Van passar a una zona que semblava més industrial que no pas hospitalària: les parets pintades de marró, el terra de formigó, armaris d’emmagatzematge i taulells d’eines.

Es van fixar en un racó.

Van veure una habitació gran, com un garatge, amb llum encegadora i ombres profundes. La temperatura era càlida i hi feia olor de cuina. L’espai del mig l’ocupava un receptacle d’acer prou gran per encabir-hi un cotxe. Del capdamunt del receptacle sortia un cobert que es projectava cap a la teulada. Carla es va adonar que estava mirant un forn crematori.

Els dos homes van agafar un cos de la llitera i el van passar a una cinta transportadora d’acer. Römer va pitjar un botó de la paret. La cinta va començar a avançar i el cos va entrar al forn.

Van posar el segon cos a la cinta.

Carla ja en tenia prou.

Es va girar i va fer senyals a les altres perquè es fessin enrere. Frieda va ensopegar amb Ilse i aquesta sense voler va fer un xisclet. Totes tres es van quedar glaçades.

—Què ha estat això? —van sentir que deia Römer.

—Un fantasma —va contestar l’altre.

—Amb això no es fan bromes! —va replicar Römer amb veu trèmula.

—Penses agafar l’altre cama del mort o què?

—D’acord, d’acord.

Les tres noies van tornar a grans camades cap al dipòsit de cadàvers. En veure els cossos que hi quedaven, Carla va sentir una gran pena per Kurt. Ell havia estat aquí, estirat, amb una tira d’esparadrap al braç; l’havien col·locat de mala gana a la cinta transportadora i se n’havien desprès com si fos una bossa d’escombraries. «Però no t’oblidem Kurt», va pensar.

Van sortir al passadís i, just quan giraven cap a la porta del darrere, van sentir unes passes i la veu de frau Schmidt.

—Com pot ser que triguin tant aquell parell?

Van fugir a tot córrer pel passadís i van sortir fora. Feia una nit de lluna clara i el paisatge estava perfectament il·luminat. Carla podia albirar els matolls on havien ocultat les bicicletes, gairebé dos-cents metres camp a través.

Frieda va ser l’última que va sortir i amb les presses va fer espetegar la porta.

Carla va pensar ràpidament. Segur que frau Schmidt investigaria d’on venia el soroll i elles no tindrien temps d’arribar als matolls abans que la dona obrís la porta. S’havien d’amagar.

—Seguiu-me! —va dir entre dents mentre girava per un cantó de l’edifici. Les altres li van anar al darrere.

Van recolzar l’esquena ben plana contra la paret. Carla va sentir com la porta s’obria i va aguantar la respiració.

Es va produir un silenci llarg i, en acabat, frau Schmidt va fer un renec, va dir alguna cosa impossible d’entendre, i la porta va tornar a petar.

Carla va treure el nas per la cantonada. Frau Schmidt ja no hi era.

Les tres noies van córrer pels camps i van recuperar les bicicletes. Les van empènyer per la pista forestal i van aparèixer a la carretera. Van engegar els llums, van pujar-hi i van pedalar. Carla se sentia eufòrica: havien salvat la pell de miracle!

Quan ja arribaven al poble, el triomf va deixar pas a pensaments més pràctics. Què havien aconseguit exactament i què farien ara?

Havien d’explicar tot el que havien vist a algú, però a qui. En qualsevol cas haurien de convèncer algú. Les creurien? Com més hi pensava, més negre ho veia.

Van arribar a l’alberg i van baixar de les bicicletes.

—Gràcies a Déu que ja s’ha acabat —va dir Ilse—. Mai no havia passat tanta por en ma vida.

—No s’ha acabat —la va corregir Carla.

—Com?

—Doncs que no s’haurà acabat fins que no hàgim aconseguit tancar la clínica i qualsevol lloc com aquest.

—I com ho fareu?

—Et necessitem —li va dir Carla—. Tu n’ets la prova.

—Temia que m’ho diries.

—Vindràs demà amb nosaltres a Berlín?

Es va fer un silenci llarg. Finalment, Ilse va respondre:

—Sí, vindré amb vosaltres.





X


Volòdia Peixkov estava content de ser a casa. Moscou, assolellat i calorós, havia entrat de ple en l’estiu. El dilluns 30 de juny havia tornat a la seu central dels serveis secrets l’Exèrcit Roig al costat de l’aeròdrom de Khodinka.

Tant Werner Franck com l’espia de Tòquio ho havien encertat: Alemanya va envair la Unió Soviètica el 22 de juny. Volòdia i tot el personal de l’ambaixada soviètica a Berlín havien tornat a Moscou amb vaixell i amb tren. A Volòdia li havien donat prioritat i havia tornat molt abans que la resta; n’hi havia que encara estaven de camí.

Volòdia es va adonar que Berlín l’havia deprimit molt. Els nazis eren avorrits amb tants aires de superioritat moral i triomfalismes. Eren com els jugadors d’un equip de futbol vencedor que celebra la victòria després del partit i s’emborratxa, es posa pesadet i després no hi ha manera que torni a casa. En tenia els nassos plens, de tots plegats.

Potser hi havia gent que pensava el mateix de l’URSS, amb la seva policia secreta, la seva ortodòxia rígida i les seves actituds puritanes davant de plaers tan abstractes com la pintura i la moda. Doncs anaven errats. El comunisme s’anava construint dia rere dia i al llarg del camí cap a una societat més justa es cometien errors. L’NKVD i les seves sales de tortura eren una aberració, un càncer intern del comunisme. Un dia el podrien extirpar però seria difícil en temps de guerra.

Volòdia s’havia anticipat a l’esclat de la guerra i feia temps que havia equipat els espies de Berlín amb ràdios clandestines i guies de codis. Ara més que mai, tota la colla d’antinazis intrèpids havien de continuar passant informació als soviètics. Abans de marxar havia eliminat tots els registres dels seus noms i adreces, i en aquells moments només eren al seu cap.

Havia trobat tant el pare com la mare en bona forma, per bé que el pare semblava atabalat: ell era qui s’encarregava de preparar Moscou per protegir-se dels atacs aeris. Volòdia va anar a veure la seva germana, Anya, el seu marit, Ilià Dvorkin, i els bessons, que ja tenien divuit mesos: Dimitri, anomenat Dimka, i Tatiana, anomenada Tània. Lamentablement, a Volòdia li va fer l’efecte que Ilià continuava tan dròpol i patètic com sempre.

Després de passar un dia agradable a casa i de fer una bona dormida al llit de la seva antiga habitació, ja estava a punt per tornar a la feina.

Va passar pel detector de metalls de l’entrada de l’edifici dels serveis d’intel·ligència. Els passadissos i les escales li eren familiars i li van despertar la vena nostàlgica, encara que fossin grisos i funcionals. Mentre avançava per l’edifici tenia certa esperança que la gent sortiria a felicitar-lo: segur que molts d’ells sabien que era ell qui havia confirmat l’operació Barba-roja. Però no ho va fer ningú: potser només volien ser discrets.

Va entrar en un espai obert on hi havia mecanògrafes i arxivistes, i va anar a parlar amb la recepcionista de mitjana edat.

—Bon dia, Nika. Encara corre per aquí?

—Bon dia, capità Peixkov —li va respondre més freda del que s’esperava—. El coronel Lémitov el vol veure ara mateix.

Com el pare de Volòdia, Lémitov no havia tampoc ocupat un càrrec important i havia pogut fugir de la Gran Purga de finals dels anys trenta, de manera que ara l’havien ascendit i ocupava el lloc d’un antic superior desafortunat. Volòdia no coneixia gaires detalls d’aquella purga, però li costava de creure que tants homes amb una llarga carrera professional haguessin estat tan deslleials per merèixer un càstig com aquell. Tampoc no sabia exactament quin càstig havien rebut. Podien ser a l’exili a Sibèria o a qualsevol presó, o morts. Ell només sabia que els havien acomiadat.

—Ara ocupa un despatx gran al final del passadís principal —va afegir Nika.

Volòdia va travessar l’espai obert saludant amb el cap i dibuixant un somriure a un o dos coneguts, però un cop més tenia la sensació que no era l’heroi que es pensava. Va picar a la porta de Lémitov amb l’esperança que el seu cap l’ajudaria a treure’n l’entrellat.

—Endavant.

Volòdia va entrar, va saludar i va tancar la porta.

—Benvingut a casa, capità. —Lémitov va anar cap al seu escriptori—. Entre vostè i jo: va fer una feina excel·lent a Berlín. Gràcies.

—És un honor, senyor —va dir Volòdia—. Però, per què diu «entre vostè i jo»?

—Perquè va contradir Stalin. —Va alçar la mà per frenar les protestes—. Stalin no sap que va ser vostè, és clar. Malgrat tot, la gent d’aquí està una mica nerviosa i no volen que els associïn amb ningú que equivoca la direcció, sobretot després de la purga.

—I què havia de fer, si no? —va preguntar Volòdia amb incredulitat—. Fer-ho passar per informació falsa?

Lémitov va negar-ho categòricament amb el cap.

—Ha fet el que tocava, no em mal interpreti. I l’he protegit. Però no esperi que ara la gent d’aquí el tracti com un heroi.

—Molt bé —va dir Volòdia. Les coses estaven pitjor del que s’imaginava.

—Ara, si més no, té el seu despatx…, tres portes més avall. Necessitarà com a mínim un dia per posar-se al corrent de tot.

Volòdia s’ho va prendre com si l’estigués aviant.

—Sí, senyor. —Va saludar i va marxar.

El seu despatx no era res de l’altre món —una habitació petita sense catifa— però era per a ell sol. S’havia despreocupa’t totalment de com progressava la invasió alemanya perquè havia estat massa atrafegat mirant de tornar a casa al més aviat possible. Va deixar a una banda el desencís i va començar a llegir els informes dels comandants que eren al camp de batalla durant la primera setmana de la guerra.

I a mesura que anava llegint encara se sentia més decebut.

La invasió havia agafat l’Exèrcit Roig per sorpresa.

Encara que semblés impossible, l’evidència era flagrant i la tenia sobre l’escriptori.

El 22 de juny, quan els alemanys van atacar, diverses unitats de l’Exèrcit Roig no tenien munició de guerra.

I la cosa no s’acabava aquí. Havien alineat els avions sobre les pistes d’aterratge a cel obert, sense cap camuflatge, i a les primeres hores del conflicte bèl·lic la Luftwaffe ja havia destruït mil dos-cents avions soviètics. A més, havien llençat a les mans de l’enemic unitats de l’Exèrcit Roig sense l’armament adequat, sense protecció aèria i sense dades sobre la posició estratègica dels alemanys, i lògicament els van aniquilar.

El pitjor del cas és que Stalin havia donat una ordre inamovible a l’Exèrcit Roig: estava prohibit batre’s en retirada. Totes les unitats havien de lluitar fins al final, fins a l’últim home, i els comandants s’havien de tirar un tret el cap per evitar que els capturessin. Les tropes mai no es van poder reagrupar en una posició nova i amb defenses més fortes, amb la qual cosa tota derrota acabava en massacre.

Tant era així, que l’Exèrcit Roig perdia homes i artilleria a borbolls.

Stalin no havia fet cas a l’espia de Tòquio ni a la confirmació posterior de Franck. Fins i tot quan es va desencadenar l’atac, Stalin havia insistit que era un acte de provocació puntual encapçalat per oficials de l’exèrcit alemany al marge de Hitler i que aquest hi posaria el punt final tan bon punt se n’assabentés.

Quan ja era una evidència que no es tractava de cap provocació sinó de la invasió més gran de la història bèl·lica, els alemanys van arrasar les posicions avançades dels soviètics. Al cap d’una setmana d’incursió en territori soviètic ja n’havien aconseguit esgarrapar quatre-cents vuitanta quilòmetres.

Va ser una catàstrofe, però si Volòdia tenia ganes de cridar fins a perdre el bel era perquè s’hauria pogut evitar.

Estava més clar que l’aigua qui n’era el responsable. La Unió Soviètica era una autocràcia i només hi havia una persona que prengués decisions: Jósif Stalin. S’havia comportat amb tossuderia i estupidesa, i havia comès un error fatídic. El país tenia les hores comptades.

Fins al dia d’avui Volòdia creia que el comunisme soviètic era l’única ideologia certa, espatllada només pels excessos de la policia secreta, l’NKVD. Però havia obert els ulls i veia que el fracàs venia de les esferes més elevades. Si Béria i l’NKVD existien només era perquè Stalin ho permetia. Era Stalin qui posava pals a les rodes a la marxa cap al comunisme de debò.

Al capvespre, mentre Volòdia contemplava per la finestra la pista d’aterratge que el sol il·luminava de biaix, capficat en el que havia descobert, va rebre la visita de Kamen. Tots dos havien estat tinents quatre anys enrere, acabats de sortir de l’Acadèmia d’Intel·ligència Militar, i havien compartit habitació amb dos nois més. Aleshores, Kamen era el pallasso de la colla, el que es burlava de tothom, el que gosava ficar-se amb els soviètics ortodoxos més devots. Però estava més fornit i se’l veia més seriós. S’havia deixat créixer un bigoti negre petit com el del ministre d’Afers Estrangers, Mólotov, potser per tenir una expressió més madura.

Kamen va tancar la porta així que va entrar i va seure. Va treure una joguina de la butxaca, un soldat de llautó amb una clau al darrere. Va donar corda al soldat i el va col·locar sobre l’escriptori de Volòdia. El soldat balancejava els braços com si marxés acompanyat pel soroll estrident i mecànic de les dents que s’anaven encaixant a l’interior.

—Fa dos dies que ningú no ha vist Stalin —va dir Kamen a sota veu.

Volòdia va comprendre que el soldadet de corda era a la taula per saturar el dispositiu d’escoltes secretes que hi pogués haver al despatx.

—Què vols dir amb això? —va preguntar.

—No ha anat al Kremlin ni respon al telèfon.

Volòdia no entenia res. El líder d’una nació no podia desaparèixer com si res.

—I què fa?

—No ho sap ningú. —El soldat es va aturar. Kamen li va tornar a donar corda i el va tornar a engegar—. Dissabte a la nit, quan va sentir que els alemanys havien encerclat el Front Occidental de les tropes soviètiques, va dir: «Està tot perdut. Abandono. Lenin va fundar el nostre Estat i nosaltres l’hem engegat a la merda». Després se’n va anar a Kuntsevo. —Stalin tenia una casa de camp a prop de Kuntsevo, als afores de Moscou—. Ahir no es va presentar al Kremlin a l’hora habitual, cap al migdia. Van trucar a Kuntsevo i ningú no va agafar el telèfon, i avui el mateix.

Volòdia es va inclinar endavant.

—Que pateix… —va murmurar—, una crisi emocional?

Kamen va fer un gest d’impotència.

—No seria tan estrany. No es va cansar de repetir, en contra de totes les evidències, que Alemanya no ens atacaria el 1941, i ara mira com estem.

Volòdia va assentir amb el cap. Era lògic. Stalin havia permès que l’anomenessin oficialment el Pare, el Mestre, el Gran Líder, el Transformador de la Naturalesa, el Gran Timoner, el Geni de la Humanitat, el Gran Geni de Tots els Temps i Tots els Pobles. Però ara s’havia demostrat, i ell mateix ho havia vist, que s’havia equivocat i que els altres tenien raó. Davant d’una situació com aquesta hi havia homes que se suïcidaven.

La crisi era pitjor del que es pensava Volòdia. Deixant de banda el fet que estaven atacant la Unió Soviètica i l’estaven derrotant, a més hi havia un buit de lideratge. Es trobaven en el moment més crític d’ençà de la revolució.

Ara bé, i si era una oportunitat? I si era una ocasió d’or per alliberar-se de Stalin?

L’última vegada que havia vist Stalin vulnerable va ser el 1924, quan el testament de Lenin deia que Stalin no estava preparat per assumir el poder. Un cop superada aquesta crisi, el poder de Stalin semblava inqüestionable, fins i tot —Volòdia ho veia clar ara— quan les seves decisions fregaven la bogeria: les purgues, els errors garrafals a Espanya, el nomenament d’un sàdic com Béria per dirigir la policia secreta, el pacte amb Hitler. I si aquesta situació d’excepció era, al capdavall, l’oportunitat per treure-li el poder de les mans?

Volòdia va ocultar la seva alegria davant de Kamen i de tothom. Es va quedar els pensaments per a ell sol mentre tornava amb autobús cap a casa a la llum tènue d’un capvespre d’estiu. El trajecte es va allargar per culpa d’un comboi de camions que remolcaven canons antiaeris; segurament els havia desplegat el seu pare perquè era qui s’encarregava de les defenses antiaèries de Moscou.

El podien destituir, Stalin?

Li agradaria saber quants dels que formaven part del Kremlin es feien la mateixa pregunta.

Va entrar a la Casa del Govern, un edifici de deu plantes situat riu Moskva avall venint del Kremlin, on vivien els seus pares. Ells havien sortit, però sí que hi era la seva germana amb els bessons, Dimka i Tània. El noi, Dimka, tenia els cabells i els ulls negres. Havia agafat un llapis vermell i feia gargots en un diari vell. La nena tenia la mateixa mirada blava i intensa que Grigori —i també que Volòdia, o això deia la gent. La petita de seguida va ensenyar a Volòdia la seva nina.

També hi era Zoia Vorótsintsev, la física d’una bellesa espaterrant que Volòdia havia vist quatre anys enrere just quan ell estava a punt de marxar cap a Espanya. Ella i Anya havien descobert que totes dues compartien el mateix interès per la música tradicional russa: anaven plegades a recitals, i Zoia tocava el gudok, un violí de tres cordes. Cap de les dues no es podia permetre un fonògraf però Grigori en tenia un i en aquell moment escoltaven un disc d’una orquestra de balalaiques. Volòdia no era un gran amant de la música però va pensar que el disc era alegre.

Zoia duia un vestit d’estiu de màniga curta del mateix color pàl·lid que els seus ulls blaus. Quan Volòdia li va preguntar simplement per cortesia com estava, ella va contestar, feta una fera:

—Doncs molt enfadada.

Els russos tenien molts motius per estar enfadats.

—I per què? —va indagar Volòdia.

—Han interromput la investigació en física nuclear que estava fent jo. A tots els científics amb qui treballava els han assignat un altre lloc. Jo mateixa ara treballo en millores del disseny dels sistemes de punteria.

Volòdia ho trobava prou lògic.

—Al cap i a la fi estem en guerra.

—Tu no ho entens —va dir ella—. Mira, si sotmets l’urani a un procés anomenat fissió s’allibera una quantitat d’energia descomunal. Descomunal de debò. Nosaltres ho sabem i els científics occidentals també; hem llegit els seus articles en diaris científics.

—Tot i així sembla més urgent el tema dels sistemes de punteria.

—Amb aquest procés, amb la fissió, es podrien crear bombes que serien cent vegades més poderoses del que mai hagi vist ningú. Una explosió nuclear podria arrasar Moscou. I si els alemanys fabriquen aquesta bomba i nosaltres no la tenim? Seria com si ells tinguessin fusells i nosaltres només espases! —va exclamar Zoia, encesa.

—Però hi ha res que ens porti a creure que en altres països hi ha científics que treballen en la bomba de fissió? —va preguntar Volòdia amb escepticisme.

—N’estem convençuts. El concepte de fissió està directament lligat a la idea d’una bomba. Nosaltres hi hem pensat, per què no hi haurien de pensar ells? Però encara hi ha un altre motiu: les primeres conclusions sí que les van publicar a les revistes i ara fa un any van parar en sec. Des de l’any passat, per aquesta època, que no ha sortit cap article nou sobre fissió.

—I ara creus que els polítics i els militars occidentals s’han adonat del potencial bèl·lic de la investigació i han decidit guardar-la en secret?

—No hi trobo cap altra raó, si no. A més, aquí, a la Unió Soviètica, encara no hem ni començat a fer prospeccions per saber on hi ha urani.

—Ah, no? —Volòdia feia veure que tenia dubtes, però en realitat ho trobava creïble. Ni els mateixos fervents admiradors de Stalin (entre els quals hi havia Grigori, el pare de Volòdia) no pretenien que el seu líder entengués la ciència. Per a un autòcrata el més fàcil era desviar la vista davant de qualsevol cosa que l’incomodés.

—He avisat el teu pare —va afegir Zoia—. A mi sí que m’escolta, el problema és que ningú no se l’escolta a ell.

—I ara, què faràs?

—Què vols que faci? Em dedicaré a fer un sistema de punteria de nassos per als nostres soldats d’aviació i encreuaré els dits perquè tinguem sort.

Volòdia va assentir amb el cap. Li agradava aquesta empenta i també la noia. Era intel·ligent i lluitadora, i només de mirar-la ja li alegrava el dia. Va pensar que la convidaria a anar junts al cinema.

Parlar sobre física li feia pensar en Willi Frunze, amic seu a l’Acadèmia de Nois de Berlín. Segons Werner Franck, Willi era un físic brillant i en aquell moment estava estudiant a Anglaterra. Segur que sabia alguna cosa sobre la bomba de fissió que tenia Zoia capficada. Si encara era comunista, li explicaria de bon grat el que sabia. Volòdia va redactar una nota dins del cap per enviar un telegrama a la secció dels serveis secrets de l’Exèrcit Roig a l’ambaixada de Londres.

Van arribar els seus pares. El pare duia l’uniforme de gala, i la mare l’abric i el barret. Venien d’una altra cerimònia interminable que tant agradava a l’exèrcit: Stalin s’havia entestat a seguir amb aquests rituals malgrat la invasió alemanya perquè considerava que anaven molt bé per a la moral.

Van estar uns quants minuts fent moixaines als bessons, però el pare de Volòdia tenia el cap en una altra banda. Va mormolar alguna cosa sobre una trucada i se’n va anar de seguida cap al seu estudi. La mare es va posar a fer el sopar.

Volòdia seguia la conversa a les tres dones de la cuina però estava frisós per parlar amb el seu pare. S’imaginava de què anava la trucada urgent que havia rebut: en aquell mateix instant es planificava com enderrocar Stalin o com evitar-ho; i possiblement es decidia en aquell edifici.

Al cap d’uns minuts va prendre la decisió d’exposar-se al mal geni del vell i molestar-lo. Va excusar-se davant les dones i va anar a l’estudi, però justament en aquell moment el seu pare en sortia.

—Me n’haig d’anar cap a Kuntsevo —va dir.

Volòdia es moria de ganes de saber què passava.

—Per què? —va preguntar.

Grigori va ignorar la pregunta.

—He avisat que m’enviïn el cotxe però el xofer ha marxat a casa. M’hi pots portar, tu?

Volòdia estava més content que unes pasqües. Mai no havia estat a la datxa de Stalin i resultava que hi aniria en un moment de crisi absoluta.

—Au, va —li va dir el seu pare impacient.

Es van acomiadar de tothom des de l’entrada i van marxar.

El cotxe de Grigori era un ZIS 101-A negre, una rèplica soviètica del Packard americà, amb transmissió automàtica de tres velocitats. Arribava a una velocitat màxima de cent trenta quilòmetres per hora. Volòdia es va asseure al volant i el va engegar.

Va travessar Arbat, un barri d’artistes i intel·lectuals, fins que va desembocar a l’autopista de Mozhaisk en direcció a l’oest.

—T’ha convocat el camarada Stalin? —va preguntar al seu pare.

—No. Stalin fa dos dies que està incomunicat.

—Això és el que he sentit.

—Ah, sí? Doncs en teoria és secret.

—Una cosa així és impossible mantenir-la en secret. Però què passa?

—Un grup de camarades anem a Kuntsevo a veure’l.

Volòdia va fer la pregunta clau.

—Amb quin objectiu?

—Bàsicament per saber si és viu o mort.

Volòdia es preguntava si podia ser que ja estigués mort i que ningú no ho sabés, però finalment va resoldre que això era impossible.

—I si està viu?

—No ho sé. Però passi el que passi m’estimo més ser-hi per veure-ho que no pas assabentar-me’n més tard.

Els micròfons ocults no funcionaven quan els cotxes estaven en marxa, Volòdia ho sabia molt bé. L’únic que captava el dispositiu era el soroll del motor, per tant estava tranquil que no el sentirien. No obstant això li va agafar por quan va dir una cosa tan impensable com aquesta:

—Creus que enderrocaran Stalin?

—Ja t’he dit que no sé res —va contestar el pare, irritat.

Volòdia estava electritzat. Una pregunta com aquesta exigia un «No» directe, confiat. Qualsevol altra resposta equivalia a un «Sí». El seu pare acabava d’admetre que Stalin podia estar acabat. Aleshores va sentir una erupció d’esperança.

—T’imagines com seria? —deia, excitat—. Adéu purgues, adéu camps de treball forçats, les noies podran anar pel carrer sense que la policia secreta les atrapi per violar-les. —S’esperava que el seu pare el tallés, però Grigori es limitava a escoltar-lo amb els ulls mig clucs. Volòdia no callava—: Aquella frase tan absurda que diu: «Trotski, espia feixista» desapareixeria del nostre idioma. Les unitats de l’exèrcit que es trobessin en situació d’inferioritat i sense artilleria podrien batre’s en retirada en comptes de sacrificar la vida inútilment. Les decisions serien assenyades i les prendrien grups d’homes intel·ligents que buscarien el millor per a tothom. És el comunisme que anhelàveu fa trenta anys, pare!

—Ets un brètol —va exclamar el seu pare amb menyspreu—. L’última cosa que volem en aquest moment és perdre el nostre líder. Estem en guerra i, a sobre, ens estem batent en retirada! La nostra única voluntat ha de ser defensar la revolució costi el que costi. Necessitem Stalin ara més que mai.

Volòdia es va sentir com si li acabessin de clavar una clatellada. Feia anys que el seu pare no li deia que era un brètol.

Tenia raó, el vell? La Unió Soviètica necessitava Stalin? El líder soviètic havia pres decisions tan catastròfiques, que Volòdia no veia que el país pogués anar encara més a la deriva amb algú altre al timó.

Van arribar a la destinació. La casa del mandatari es coneixia com la datxa de Stalin però no era ni de bon tros una caseta de camp sinó un edifici baix de planta allargada amb cinc finestrals a banda i banda d’una gran entrada, enmig d’una pineda i pintat d’un verd apagat, com si es camuflés. Centenars de tropes armades i un doble tancat de filferro espinós protegien les entrades. Grigori va assenyalar una bateria antiaèria mig oculta amb una xarxa de camuflatge.

—Aquesta bateria antiaèria la vaig col·locar jo —va dir.

El vigilant de l’entrada del jardí va reconèixer Grigori però igualment els va demanar la documentació. Per molt que Grigori fos un general i Volòdia un capità dels serveis d’intel·ligència, els van escorcollar tots dos per comprovar que no duien armes.

Volòdia va conduir fins a la porta. Davant la casa no hi havia cap més cotxe.

—Esperarem els altres —va dir el seu pare.

Al cap de poc van aparèixer tres limusines ZIS més. Volòdia va recordar que ZIS venia de Zavod Imeni Stalin, és a dir, «Factoria Anomenada Stalin». Els botxins arribaven en cotxes batejats amb el nom de la seva víctima?

Els ocupants van baixar dels cotxes: vuit homes d’edat mitjana amb vestit i barret, i a les seves mans el futur del seu país. Entre ells, Volòdia va reconèixer el ministre d’Afers Estrangers, Mólotov, i el cap de la policia secreta, Béria.

—Som-hi —va dir Grigori.

Volòdia va fer un ulls com unes taronges.

—Entro amb tu?

Grigori va allargar la mà per sota el seient i a continuació va entregar a Volòdia una pistola, una Tokarev TT-33.

—Porta-la a la butxaca —va dir—. Si el cabró d’en Béria m’intenta arrestar, fot-li un tret.

Volòdia la va agafar amb molta cautela: la TT-33 no tenia fiador. Va esmunyir l’arma a la butxaca de l’americana —feia quasi vint centímetres— i va sortir del cotxe. Hi havia vuit bales a la recambra de l’arma.

Els homes van entrar cap a dins. Volòdia tenia por que no el tornessin a escorcollar i li descobrissin l’arma, però no hi va haver segon escorcoll.

La casa estava pintada amb colors foscos i no tenia bona il·luminció. Un oficial va conduir el grup a una mena de menjador petit. Stalin seia en una butaca.

L’home més poderós del món de l’hemisferi est tenia un aire demacrat i enfonsat. Es va mirar el grup que entrava a la cambra i els va dir:

—Què heu vingut a fer?

Volòdia va ofegar un crit: Stalin tenia coll avall que l’anaven a detenir o a executar.

Es va fer una llarga pausa i Volòdia es va adonar que el grup no havia planificat res. Com podien fer cap pla sense saber si Stalin vivia?

I ara què farien? Matar-lo d’un tret? Potser no hi hauria una segona oportunitat.

Finalment, Mólotov va fer un pas endavant.

—Volem que torni a la feina —va replicar.

Volòdia va haver de reprimir les ganes de protestar.

Però Stalin feia que no amb el cap.

—Creuen que puc estar a l’altura de les esperances de la gent? Creuen que puc portar el país a la victòria? —Volòdia estava atònit—. De debò que declinaria l’oferta?

—Segur que hi ha candidats millors —va afegir Stalin.

Els estava donant una segona oportunitat perquè el despatxessin.

Un altre membre del grup va parlar. Volòdia va reconèixer el mariscal Voroixílov.

—No hi ha ningú que valgui més que vostè —va afirmar.

I de què servia tot això? Ara no era el moment d’adular-lo davant de tothom.

Però el seu pare s’hi va afegir:

—Això mateix! —va sentenciar.

No deixarien que Stalin marxés del poder? Però com es podia tenir el cervell tan curt de mires?

Mólotov va ser el primer que hi va posar els cinc sentits.

—La nostra proposta és formar un gabinet de guerra que es digui Comitè de Defensa Estatal, una mena de politburó encara més reduït, format per un grup de membres selecte i amb un gran poder de maniobra.

Stalin hi va intervenir de seguida:

—I qui en seria el cap?

—Vostè, camarada Stalin!

A Volòdia li hauria agradat cridar: «No!».

Es va fer un altre silenci llarg.

Al cap i a la fi, Stalin el va trencar.

—Molt bé —va assentir—. I qui més podria formar part del comitè?

Béria va fer un pas endavant i va començar a proposar membres.

Volòdia va veure que tot s’havia acabat. A causa de la frustració i la decepció el cap li rodava. Havien deixat escapar una oportunitat d’or. Haurien pogut destronar un tirà, però els havia faltat caràcter. Com els fills d’un pare violent que tenen por de no sortir-se’n sense ell.

De fet, va veure que la cosa encara era pitjor, i aquest cop l’ànima li va caure als peus. Potser sí que Stalin havia tingut una crisi —tot apuntava que això era veritat— però també havia fet una jugada política excel·lent. Tots els homes que l’haurien pogut substituir eren allí, en aquella cambra. En el moment que havia quedat en evidència davant de tothom que l’havia ben espifiada, va i provoca que els seus rivals més directes s’arrosseguin als seus peus per demanar-li que torni a ser el seu líder. Comet un error com una casa, hi estén un vel a sobre i encara es dóna l’oportunitat de tornar a començar.

Stalin no només havia tornat, sinó que ho havia fet més fort que mai.





XI


Qui tindria el valor de denunciar públicament el que passava a Akelberg? Carla i Frieda ho havien vist amb els seus ulls i tenien el testimoni d’Ilse König però ara necessitaven un advocat. Els representants electes ja eren aigua passada: tots els diputats del Reichstag eren nazis. Tampoc no hi havia periodistes de debò, només aduladors que escrivien quatre ratlles mal fetes. Tots els jutges els seleccionava el govern a dit. Fins aquell moment Carla no s’havia adonat del paper protector dels polítics, els periodistes i els advocats. Sense ells, el govern podia fer i desfer a pler, fins i tot podia assassinar persones.

A qui podien recórrer? El pretendent de Frieda, Heinrich von Kessel, tenia un amic que era capellà catòlic. «En Peter era el més llest de la classe», els va dir, «però no el més popular. És una mica estirat i sec, però segur que ens escolta».

Carla va pensar que valia la pena provar-ho. El seu pastor protestant els havia donat suport fins que la Gestapo l’havia aterrit i li havia fet empassar la llengua. Potser ara tornaria a passar el mateix però no sabia què més podien fer.

Heinrich es va endur Carla, Frieda i Ilse a l’església de Peter, a Schöneberg, a primera hora d’un diumenge de juliol al matí. Heinrich feia patxoca amb el seu vestit negre; les noies anaven amb els uniformes d’infermera, símbol d’honestedat. Van entrar per una porta lateral i es van trobar en una habitació petita i polsegosa amb quatre cadires velles i un armari gran. Van trobar el pare Peter sol, resant. Els devia haver sentit entrar però va continuar agenollat un minut més, després es va alçar i es va girar per donar-los la benvinguda.

Peter era alt i prim, de trets ben proporcionats i amb els cabells ben tallats. Carla va calcular que, si era de la generació de Heinrich, devia tenir uns vint-i-set anys. Ell va arrufar les celles i no es va molestar a ocultar el seu malestar perquè l’havien interromput.

—M’estic preparant per a la missa —va dir amb contundència—. Estic content de veure’t per la parròquia, Heinrich, però ara no puc estar per vosaltres. Ja ens veurem després.

—Peter, es tracta d’una emergència espiritual —va dir Heinrich—. Seu, que t’hem d’explicar una cosa important.

—No pot ser més important que una missa.

—Sí que pot, creu-me. D’aquí a cinc minuts també ho pensaràs.

—D’acord.

—Et presento la meva nòvia: Frieda Franck.

Carla es va quedar de pasta de moniato. Ara la Frieda era la seva nòvia?

—El meu germà petit va néixer amb espina bífida. A començament d’aquest any el van traslladar a la clínica d’Akelberg, a Baviera, per rebre un tractament especial. Al cap de pocs dies vam rebre una carta en què ens comunicaven que s’havia mort d’apendicitis —va explicar Frieda.

Es va girar cap a Carla, que va continuar explicant la història.

—La meva minyona tenia un fill que va néixer amb una lesió cerebral. També el van traslladar a Akelberg. La seva mare va rebre una carta exactament igual i el mateix dia.

Peter va obrir les mans com si els digués: «I doncs?».

—Aquesta història ja m’ha arribat alguna vegada. És propaganda contra el govern. L’Església no es fica en temes de política.

«Sí, home», va pensar Carla, «l’Església està ficada fins al coll en política. El que passa que es posa una bena als ulls».

—El fill de la meva minyona no tenia apèndix. Feia dos anys que li havien hagut de treure —va afegir Carla.

—Au, va —va fer Peter—. I això què demostra?

Carla va perdre les esperances. Era evident que Peter no tenia cap intenció de creure’ls.

—Un moment, Peter. No has sentit tota la història. Ella, l’Ilse, va treballar a la clínica d’Akelberg.

Peter la va mirar amb expectació.

—Vinc d’una família catòlica, pare —va dir Ilse.

Carla ja ho sabia.

—Però no sóc una bona catòlica —va reconèixer Ilse.

—Filla meva, de bo només n’hi ha un, que és Déu, no pas nosaltres —va dir Peter amb misericòrdia.

—Però era conscient que cometia un pecat. És clar que ho vaig fer perquè m’hi obligaven i tenia molta por. —Ilse va esclatar a plorar.

—Què va fer?

—Vaig matar persones, pare. Oh, pare, creu que Déu em perdonarà?

El capellà es va quedar clavat mirant la infermera jove. El que tenia al davant no ho podia considerar propaganda: contemplava una ànima turmentada. Peter es va tornar groc.

Els altres callaven. Carla aguantava la respiració.

—Els discapacitats arriben al centre en autobusos grisos. No reben cap tractament especial. Els posem una injecció letal i moren. Després els incinerem. —Ilse va mirar Peter a la cara i li va dir—: Rebré mai el perdó pel que he fet?

Peter va desplegar els llavis per parlar però les paraules se li van quedar travades a la gola i va estossegar. Finalment va dir amb un fil de veu:

—Quants?

—Normalment són quatre. Quatre autobusos, vull dir. Cada autobús porta vint-i-cinc pacients.

—Cent persones?

—Sí. Cada setmana.

Peter ja havia perdut el seu posat tibat. La cara era d’un gris pàl·lid i tenia un pam de boca oberta.

—Cent discapacitats cada setmana?

—Sí, pare.

—Quina discapacitat tenen?

—De tota mena, físiques i mentals. Avis amb demència senil, bebès amb deformacions, homes i dones amb alguna paràlisi o algun retard, o simplement persones que no es poden valdre per si mateixes.

Peter necessitava reiterar-ho.

—I el personal de la clínica, els mata tots?

Ilse sanglotava.

—Ho sento, ho sento molt, jo ja sabia que això no estava ben fet.

Carla observava Peter. Havia perdut l’aire d’arrogància. S’havia transformat. Després d’anys d’escoltar els catòlics benestants d’aquell barri de grans arbres i jardins, de sobte havia topat de cara amb el dimoni en persona. I se li havia glaçat la sang.

I ara, què faria?

Peter es va posar dempeus. Va agafar les mans d’Ilse i la va fer aixecar.

—Torni a l’església —va dir—. Confessi’s al seu capellà. Déu la perdonarà. N’estic convençut.

—Gràcies —va murmurar Ilse.

La va deixar anar de les mans i va mirar Heinrich.

—Per a nosaltres potser no és tan senzill —va dir Peter.

Els va donar l’esquena i es va agenollar per tornar a les oracions.

Carla va mirar Heinrich i aquest va arronsar les espatlles. Es van aixecar i van sortir de la petita cambra; Carla abraçava Ilse, que plorava amb llàgrimes amargues.

—Ens quedarem a sentir missa. Potser després tornarà a parlar amb nosaltres.

Els quatre van anar cap a la nau de l’església. Ilse va deixar de plorar i ja estava més asserenada. Frieda agafava Heinrich pel braç. Van buscar lloc entre la congregació que s’anava aplegant a l’església, homes adinerats i dones més aviat plenes, amb canalla impacient vestida de vint-i-un botons. «Aquesta gent mai no mataria els discapacitats», va pensar Carla. Malgrat tot, el govern sí que ho feia en nom seu. Com podia ser que haguessin arribat tan lluny?

No sabia què esperar del pare Peter. Era més clar que la llum del dia que, finalment, s’havia cregut les seves paraules. Havia estat a punt de contradir-lo quan els havia etzibat que es movien per qüestions polítiques, però la sinceritat d’Ilse l’havia convençut. Havia quedat horroritzat, però de moment no els havia promès res, excepte que Ilse rebria el perdó de Déu.

Carla es va fixar en els detalls del temple. A diferència de les esglésies protestants on ella anava, estava decorada amb colors més vius. Hi havia més estàtues, quadres, més marbre i or, i també més ciris i estendards. Catòlics i protestants havien entrat en guerra per futileses com aquestes. Ja era ben estrany que un món capaç d’assassinar infants es preocupés per quatre ciris.

La missa va començar. Els capellans duien els ornaments posats, el pare Peter era el més alt de tots. L’única cosa que Carla podia veure en la seva expressió era una devoció ferma.

Carla era a la missa però no seguia els himnes ni les pregàries. Havia resat pel seu pare i al cap de dues hores l’havien trobat apallissat i moribund a terra de casa seva. No passava dia que no el trobés a faltar, de vegades l’enyorava cada hora del dia. Resar no l’havia salvat ni tampoc protegiria tots els qui el govern considerava inútils. Amb paraules no s’aconseguia res, calia actuar.

En pensar en el seu pare li va venir el record d’Erik. Corria per algun racó de Rússia. Havia escrit una carta a casa i celebrava airós la invasió alemanya, que avançava a bon ritme, i es negava en rodó a creure que la Gestapo hagués assassinat Walter. Segons ell, la Gestapo havia alliberat el pare il·lès i, després, un grup de criminals, de comunistes o de jueus, l’havien estomacat al mig del carrer. Erik vivia en un món de fantasia on no arribava la raó.

El pare Peter també vivia en aquesta realitat?

Peter va pujar al púlpit. Carla no sabia que havia de fer el sermó i es preguntava què diria. S’hauria inspirat en el que li havien dit al matí? Parlaria d’alguna cosa sense importància com ara la virtut de la modèstia o sobre el pecat de l’enveja? O tancaria els ulls i agrairia devotament a Déu les contínues victòries de l’exèrcit en territori rus?

El capellà s’alçava imponent dalt del púlpit. Va escrutar l’església amb una mirada que tant podia ser arrogant, com orgullosa o desafiant.

—El cinquè manament diu: «No mataràs».

Carla i Heinrich es van mirar. Què diria Peter?

La seva veu ressonava entre les pedres de la nau.

—A Baviera hi ha un lloc que es diu Akelberg on el nostre govern es dedica a incomplir aquest manament cent vegades per setmana!

Carla va reprimir un esglai. Peter havia fet el pas i feia un sermó contra el programa! Bufaven nous vents!

—Tant hi fa si les víctimes són minusvàlids, o malalts mentals, o no es poden alimentar per si mateixos, o tenen una paràlisi. —Peter va mostrar sense traves la ràbia que duia a dins—. Els infants indefensos i els avis senils són tots fills de Déu, i la seva vida és tan sagrada com la de tots vostès i la meva. —Anava pujant de to—. Matar-los és un pecat mortal! —Va aixecar la mà dreta i la va tancar en un puny i va sentenciar amb una veu trèmula i commocionada—: Si ningú de nosaltres no fa res per aturar-ho som tan pecadors com els metges i les infermeres que els administren les injeccions letals. Si callem… —Va fer una pausa—. Si callem, nosaltres també som assassins!





XII


L’inspector Thomas Macke treia foc pels queixals. Havia quedat com un ximple als ulls del superintendent Kringelein i de tots els seus superiors. Els havia dit que ja havia tapat la filtració. «El secret d’Akelberg, i d’altres centres com aquest escampats arreu del país, està ben guardat», havia dit. Havia localitzat els tres avalotadors: Werner Franck, el pastor Ochs i Walter von Ulrich, i els havia silenciat d’una manera o altra.

Tot i així, el secret havia sortit a la llum.

El responsable era un capellà jove i arrogant que es deia Peter.

El pare Peter era davant de Macke completament nu, lligat a una cadira especial amb corretges als canells i als turmells. Li regalimava sang de les orelles, del nas i de la boca, i tenia el pit cobert de vòmit. Els elèctrodes li pessigaven els llavis, els mugrons i el penis. Una corretja li subjectava el front i evitava que es trenqués el coll amb el sotrac de les convulsions.

Darrere del capellà seia un metge que li controlava el cor amb un fonendoscopi; semblava intranquil.

—No crec que aguanti gaire més —va anunciar en un to de circumstàncies.

El ressò del sermó sediciós del pare Peter havia arribat a tot el territori. El bisbe de Münster, encara més ben posicionat en l’ordre eclesiàstic, havia fet un sermó semblant i havia denunciat el programa T4. El bisbe havia trucat a Hitler per protegir-se de la Gestapo; hàbilment, havia donat per fet que era impossible que el Führer estigués al corrent d’aquest programa i d’aquesta manera ell mateix li havia construït una coartada.

Aquest sermó es va picar a màquina i se’n van fer còpies perquè es fes córrer entre les mans de tots els alemanys.

La Gestapo havia arrestat tothom que en tenia una còpia però no havia servit de res. Per primera vegada en la història del Tercer Reich el poble s’havia aixecat i havia protestat públicament contra una acció del govern.

Les represàlies eren acarnissades però només empitjoraven les coses: les còpies del sermó continuaven proliferant, cada vegada hi havia més clergues que resaven pels discapacitats i fins i tot es va fer una marxa de protesta a Akelberg. El cas s’havia descontrolat.

I Macke n’era el responsable.

Es va atansar a Peter. El capellà tenia els ulls tancats i exhalava un sospir feble, però encara tenia coneixement.

—Qui et va parlar d’Akelberg? —li escridassava Macke a l’orella.

No hi va haver resposta.

L’única pista que tenia Macke era Peter. La resta de les investigacions que havien fet al poble d’Akelberg no havien donat gaires fruits. A Reinhold Wagner li havien explicat una història sobre dues ciclistes que havien visitat la clínica, però ningú no les coneixia; i també d’una infermera que havia plegat de la feina de la nit al dia i havia escrit una carta en què explicava que s’havia hagut de casar a cuita-corrents, però no esmentava qui era el marit. Cap d’aquestes pistes duien enlloc. El que sí tenia clar Macke és que un desastre com aquest no l’havien pogut causar una colleta de noies.

Macke va fer un gest amb el cap a un tècnic que activava la màquina i aquest va fer girar el comandament.

Peter cridava agònic mentre la descàrrega elèctrica li recorria tot el cos i li martiritzava els nervis. Tenia convulsions, com si patís un atac epilèptic, i els cabells se li posaven de punta.

L’executor va interrompre el corrent elèctric.

—Vull un nom! —va cridar Macke.

Finalment, Peter va obrir la boca.

Macke s’hi va atansar més.

—Cap home —va murmurar Peter.

—Una dona, doncs! Com es diu?

—Era un àngel.

—Vés-te’n a l’infern! —Macke va agafar el control del comandament i el va girar—. No el pararé fins que em diguis un nom! —va bramar l’inspector mentre Peter tenia convulsions i cridava.

Tot d’una es va obrir la porta i un detectiu jove va treure el cap. Es va quedar pàl·lid i va fer senyals a Macke perquè hi anés.

El tècnic va tallar la descàrrega elèctrica i els crits van parar. El metge es va inclinar cap endavant per comprovar l’estat del cor de Peter.

—Perdoni, inspector Macke, el superintendent Kringelein el demana.

—Ara? —va preguntar Macke molest.

—Sí, això m’ha dit, senyor.

Macke va mirar el metge.

—És jove. Quan torni encara serà viu —va dir el doctor.

Macke va sortir de la sala i se’n va anar escales amunt amb el detectiu. El despatx de Kringelein era al primer pis. L’inspector va picar a la porta i va entrar-hi.

—Aquest coi de capellà encara no ha xerrat —va engegar sense preàmbul—. Necessito més temps.

Kringelein era un secall d’home, amb ulleres, intel·ligent però sense sang a les venes. S’havia passat al nazisme a última hora i no formava part de l’elit de les SS. Li faltava el nervi dels entusiastes com Macke.

—Deixi’s estar del capellà —li va dir—. Ja no estem interessats en cap clergue. Abandoni’ls a tots en camps d’internament i oblidi-se’n.

Macke no podia creure el que sentia.

—Però si aquesta gent ha conspirat per denigrar la imatge del Führer!

—I ells se n’han sortit —va dir Kringelein—. Vostè, en canvi, no.

Macke intuïa que en el fons a Kringelein ja li agradava això.

—Els de dalt han pres una decisió —va afegir el superintendent—: queda suspès el programa Aktion T4.

Macke es va quedar catatònic. Mai no permetien que la desconfiança dels ignorants influís en les seves decisions.

—No hem arribat fins on som ara per doblegar-nos davant l’opinió pública! —va esgrimir.

—Doncs, aquest cop sí!

—Per què?

—Miri, resulta que el Führer s’ha oblidat d’explicar-me’n els seus motius personalment —va dir Kringelein amb sornegueria—, però m’ho puc imaginar. El programa ha provocat la protesta irada d’un sector important de la població que normalment era passiu. Si el continuem executant, ens enfrontarem a un conflicte obert amb les esglésies de totes les confessions. I això no ens convé. No hem de fer trontollar la unitat ni la determinació del poble alemany, i menys ara, que estem en guerra amb la Unió Soviètica, a dia d’avui el nostre enemic més fort. Per tant, el programa queda suspès.

—D’acord, senyor! —va assentir Macke, controlant-se la ràbia—. Hi haurà alguna altra missió?

—Ja es pot retirar —va ordenar Kringelein.

Macke va anar cap a la porta.

—Macke.

Es va girar.

—Sí, senyor.

—Canviï’s la samarreta.

—La samarreta?

—És bruta de sang.

—Sí, senyor. Disculpi, senyor.

Les escales van tronar sota els peus de Macke, que bullia d’indignació. Va tornar a la sala del soterrani. El pare Peter encara no se n’havia anat a l’altre món.

Amb els ulls fora d’òrbita, Macke va començar a cridar com un posseït:

—Qui et va parlar d’Akelberg?

No va tenir cap resposta.

Va girar el comandament fins a la màxima potència.

Els udols del pare Peter es van sentir una llarga estona i, finalment, va emmudir en un silenci absolut.





XIII


La torre on vivia la família Franck estava situada en uns jardins no gaire extensos. A dos-cents metres de la casa, dalt d’una rampa hi havia una pagoda, oberta als quatre vents, amb bancs per descansar. De petites, Carla i Frieda la convertien en la seva casa de camp i jugaven hores i hores a fer veure que organitzaven grans festes, amb una tirallonga de servents que esperaven l’arribada dels convidats, ben elegants. Més endavant va passar a ser el racó on podien seure i parlar sense que ningú no les escoltés.

—La primera vegada que vaig seure en aquest banc els peus no m’arribaven a terra —va recordar Carla.

—Com m’agradaria tornar en aquella època.

Feia una tarda de xafogor, de cel encapotat i d’humitat, i totes dues duien vestits sense mànigues. Estaven compungides. El pare Peter era mort. Segons la policia, s’havia suïcidat durant la detenció, deprimit pels delictes que havia comès. A Carla li hauria agradat saber si no l’havien apallissat com al seu pare. Per desgràcia, tot semblava indicar que sí.

Per tot Alemanya hi havia una munió de capellans detinguts als calabossos de la policia. N’hi havia que havien protestat públicament per la matança de discapacitats, d’altres tot just havien fet circular les còpies del sermó del bisbe Von Galen. Carla es preguntava si també els havien torturat a tots i fins quan podria ella fugir de la crema.

Werner va sortir de la casa amb una safata. Va travessar la gespa i va anar cap a la pagoda.

—A qui li ve de gust una llimonada? —va preguntar alegrement.

—A mi no —va contestar Frieda.

—Espero que encara siguem bons amics —va dir Werner dirigint la mirada a Carla.

Com podia parlar així? Evidentment que no eren bons amics.

—El pare Peter és mort, Werner —va dir Frieda.

—Segurament la Gestapo l’ha torturat fins a la mort perquè es negava a acceptar l’assassinat de gent com el teu germà. El meu pare també és mort, i pels mateixos motius. Hi ha una pila de gent tancada a la presó o en camps d’internament. Però, és clar, tu no has volgut renunciar a la teva vida còmoda d’oficinista.

Werner es va sentir ferit, cosa que Carla no s’esperava. Es pensava que s’hi tornaria, o si més no faria veure que no li importava. Però li havia tocat la fibra.

—No creus que cadascú fa el que pot a la seva manera? —va preguntar-li Werner.

No la va convèncer.

—No vas moure ni un dit, tu! —li va retreure Carla.

—Vés a saber —va dir afligit—. Aleshores ningú vol llimonada?

Cap de les dues noies no va contestar i Werner se’n va tornar a dins.

Carla estava indignada i empipada, però no podia evitar penedir-se’n. Abans de descobrir que Werner era un covard havia iniciat una història d’amor amb ell. Li agradava molt, deu vegades més que qualsevol dels nois que havia besat abans. No tenia el cor del tot trencat, però s’havia endut una gran decepció.

Frieda tenia més sort. Només calia veure Heinrich sortint de la casa per adonar-se’n. Frieda era una noia seductora a qui agradava la gresca, i Heinrich era més cerebral i profund. Però ves per on, feien bona parella.

—Te n’has enamorat? —li va preguntar Carla quan ell estava encara massa lluny per sentir-les.

—Doncs, encara no ho sé —va contestar Frieda—. Això sí, és tan dolç… Jo diria que l’adoro.

«Potser això encara no és amor», va pensar Carla, «però no trigarà a ser-ho».

Heinrich va irrompre amb una notícia.

—Havia de venir i dir-vos-ho de seguida —va anunciar—. M’ho ha dit el meu pare havent dinat.

—Què t’ha dit? —va preguntar Frieda.

—El govern ha suspès el programa. Es deia Aktion T4. L’eutanàsia forçada dels discapacitats. Han començat a aturar-ho.

—O sigui que hem guanyat! —va exclamar Carla.

Heinrich feia que sí enèrgicament.

—El meu pare no se’n sap avenir. Diu que mai no havia vist el Führer cedir davant l’opinió pública.

—I nosaltres l’hem obligat a fer-ho! —va exclamar Frieda.

—Gràcies a Déu que no ho sap ningú —va dir Heinrich amb fervor.

—I tancaran les clíniques i cancel·laran tot el programa?

—No ben bé.

—Què vols dir?

—M’ha dit el pare que estan traslladant tots els metges i les infermeres.

Carla va arrufar les celles.

—A on?

—A Rússia —va respondre Heinrich.





9


1941 (II)





I


En un calorós matí de juliol va sonar el telèfon de l’escriptori de Greg Peixkov. Havia acabat el penúltim any a Harvard i a l’estiu tornava a fer de becari a l’oficina de premsa del Departament d’Estat. El seu fort eren la física i les matemàtiques, en passava els exàmens sense dificultat, però no hi tenia prou interès per dedicar-se a la ciència. El que l’entusiasmava era la política. Va agafar el telèfon.

—Greg Peixkov.

—Bon dia, senyor Peixkov. Em dic Tom Cranmer.

En sentir-ho se li va accelerar una mica el cor.

—Li agraeixo que hagi respost a la meva trucada. Suposo que es recorda de mi…

—L’hotel Ritz-Carlton, el mil nou-cents trenta cinc. L’única vegada que ha sortit la meva foto al diari.

—Continua fent de detectiu de l’hotel?

—He passat al camp del comerç. Ara faig de detectiu d’uns magatzems.

—No treballa mai per compte propi?

—És clar que sí. De què es tractaria?

—Ara sóc al despatx. M’estimaria més que en parléssim personalment.

—Vostè treballa a l’antic edifici de l’oficina executiva, a l’altra banda del carrer de la Casa Blanca.

—Com ho sap?

—Sóc detectiu.

—Ah, és clar.

—Justament sóc molt a prop d’aquí, a l’Aroma Coffee, al carrer F amb el Dinou.

—Ara mateix no hi puc venir. —Greg va mirar el rellotge—. Més ben dit, hauria de penjar de seguida.

—Ja m’esperaré.

—Hi puc ser d’aquí a una hora.

Greg va baixar de pressa l’escala. Va arribar a l’entrada principal en el moment en què s’hi aturava silenciosament al davant un Rolls-Royce. En va baixar un xofer més aviat obès que en va obrir la porta del darrere. Un home alt, prim i elegant amb una bona mata de cabells platejats va sortir del vehicle. El vestit que duia, de franel·la gris perla, amb l’americana encreuada, tenia el tall perfecte i l’estil que només aconseguien els sastres londinencs. L’home va pujar l’escala de granit que duia a l’enorme edifici, seguit per aquell xofer gras, que li portava el maletí.

Era Sumner Welles, sotssecretari d’Estat, el número dos del Departament d’Estat i amic personal del president Roosevelt.

El xofer estava a punt de passar el maletí a un uixer del Departament d’Estat quan va sortir Greg.

—Bon dia, senyor Welles —va dir, bo i agafant amb suavitat el maletí del xofer. Li va aguantar la porta oberta i en acabat va seguir Welles cap a l’edifici.

Greg havia entrat a l’oficina de premsa perquè havia presentat uns articles objectius i ben elaborats publicats al Harvard Crimson, però no tenia cap intenció d’acabar com a agregat de premsa: ell apuntava més alt.

Greg admirava Sumner Welles, que li recordava el seu pare. El bon aspecte, la roba elegant i l’encant amagaven un manipulador temible. Welles havia decidit substituir el seu cap, el secretari d’Estat Cordell Hull, i mai no dubtava a l’hora de fer alguna cosa d’amagat d’aquest i de parlar directament amb el president, cosa que irritava Hull. Greg trobava emocionant estar tan a prop d’una persona amb poder, sense por de fer-lo servir. Ell volia ser així.

A Welles, li havia caigut en gràcia Greg. Hi solia caure a molta gent, sobretot a qui ell es proposava, però en el cas de Welles hi havia un altre factor: malgrat que el sotssecretari d’Estat estigués casat —i pel que semblava sense problemes, amb un bon partit—, tenia debilitat pels jovenets atractius.

Greg era heterosexual en grau superlatiu. Tenia una amiga a Harvard, una estudiant del Radcliffe anomenada Emily Hardcastle, que li havia promès que abans del setembre hauria aconseguit un dispositiu anticonceptiu, i allí, a Washington, sortia amb Rita, una noia voluptuosa, filla del congressista Lawrence, de Texas. Feia autèntics equilibris amb Welles. Evitava qualsevol contacte físic, alhora que es mostrava suficientment amable per tenir-lo content. D’altra banda, se’n mantenia allunyat després de l’hora del còctel, quan les inhibicions d’aquell home es relaxaven i començava a fer córrer les mans.

El personal de més responsabilitat de l’oficina es preparava per a la reunió de les deu i Welles li va dir:

—Ja et pots quedar, noiet. T’anirà bé per a la teva formació.

Greg es va emocionar. Pensava que potser la reunió li donaria una oportunitat de destacar. Volia que la gent es fixés en ell, impressionar-la.

Al cap d’uns minuts va arribar el senador Dewar amb el seu fill Woody. Pare i fill eren esprimatxats, tenien un cap més aviat voluminós i portaven vestits de fil semblants, de color blau marí, amb l’americana sense encreuar. El que diferenciava Woody del seu pare era l’aspecte artístic: les seves fotografies per al Harvard Crimson havien guanyat premis. Woody va saludar el principal ajudant de Welles, Bexforth Ross: no era la primera vegada que es veien. Bexforth era un tipus d’allò més satisfet de si mateix, que deia «Russkie» a Greg perquè tenia cognom rus.

Welles va iniciar la reunió:

—Els he de comunicar una cosa totalment confidencial, que no ha de sortir d’aquesta sala. Al principi del mes entrant, el president es reunirà amb el primer ministre britànic.

Greg es va haver de reprimir per no exclamar: «Visca».

—Això està molt bé —va dir Gus Dewar—. A on?

—La idea és trobar-se en un vaixell en algun punt de l’Atlàntic, per qüestions de seguretat i per reduir el temps de viatge de Churchill. El president vol que hi assisteixi jo, i que el secretari d’Estat Hull es quedi aquí a Washington fent-se càrrec del pòndol. També vol que hi sigui vostè, Gus.

—És un honor —va respondre Gus—. Quin programa hi ha?

—Pel que sembla, els britànics han aturat l’amenaça d’invasió, de moment, però no tenen prou força per atacar els alemanys al continent europeu, fora que no els hi ajudem. Per tant, Churchill ens demanarà que declarem la guerra a Alemanya. Nosaltres ens hi negarem, evidentment. Dit això, el president vol una declaració conjunta d’objectius.

—No pas sobre objectius de guerra —va dir Gus.

—No, perquè els Estats Units no estan en guerra ni tenen intenció d’entrar-hi. Però som aliats no bel·ligerants dels britànics, els subministrem pràcticament tot el que necessiten amb un crèdit il·limitat, i quan arribi finalment la pau esperem poder dir-hi la nostra, sobre la manera de governar el món de la postguerra.

—Això inclourà una Societat de Nacions més forta? —va preguntar Gus. Greg sabia que la idea li interessava, i també a Welles.

—Per això havia de parlar amb vostè, Gus. Si volem tirar endavant el nostre pla, hem d’estar preparats. Hem d’aconseguir que Roosevelt i Churchill s’hi comprometin i facin seva la declaració.

—Tots dos sabem que el president hi està d’acord, teòricament, però que l’inquieta l’opinió pública —va dir Gus.

Va entrar un funcionari i va lliurar una nota a Bexforth, qui després de llegir-la va exclamar:

—Ai, Déu meu!

—Què passa? —va preguntar Welles, impacient.

—El Consell Imperial japonès es va reunir la setmana passada, tal com saben —va dir Bexforth—. Tenim certa informació sobre les seves deliberacions.

No precisava la font, però Greg sabia a què es referia. La unitat de senyals del servei d’intel·ligència de l’exèrcit dels Estats Units podia interceptar i desxifrar els missatges que el Ministeri d’Afers Estrangers de Tòquio transmetia per ràdio a les seves ambaixades. Les dades d’aquestes desencriptacions tenien un nom codificat: MAGIC. Greg n’estava al corrent, encara que no li pertoqués: s’hauria organitzat un enrenou de por si l’exèrcit hagués descobert que n’estava al cas, del secret.

—Els japonesos van parlar d’ampliar l’imperi —va continuar Bexforth. Greg ja sabia que s’havien annexionat l’àmplia regió de Manxúria i que havien traslladat tropes a bona part de la resta de la Xina—. No són partidaris d’expandir-se cap a Sibèria, perquè això significaria la guerra amb la Unió Soviètica.

—Perfecte! —va fer Welles—. Vol dir que els russos es poden concentrar a lluitar contra els alemanys.

—Exactament. Però els japonesos tenen intenció d’estendre’s cap al sud, mitjançant el control d’Indoxina, el que eren abans les Índies Orientals holandeses.

Greg va quedar sorprès. Eren notícies fresques i ell era un dels pocs privilegiats a qui arribaven.

—Això és una guerra imperialista, ni més ni menys! —va saltar Welles, indignat.

—Tècnicament, Sumner, no és una guerra —el va interrompre Gus—. Els japonesos ja tenen soldats a Indoxina, amb el permís formal del poder colonial corresponent, França, representat pel govern de Vichy.

—Titelles dels nazis!

—He dit «tècnicament». I les Índies Orientals holandeses en teoria estan governades pels Països Baixos, que actualment estan ocupats pels alemanys, i aquests veuen amb molt bons ulls que els seus aliats japonesos s’apoderin d’una colònia holandesa.

—Això és un subterfugi.

—Un subterfugi que ens plantejaran els altres: d’entrada, l’ambaixador japonès.

—Té raó, Gus, i li agraeixo l’advertència.

Greg estava alerta per si sorgia l’oportunitat de participar en la discussió. El que ell volia era impressionar la gent més gran que l’envoltava. Però tothom en sabia molt més que ell.

—Però, en definitiva, què busquen els japonesos? —va preguntar Welles.

—Petroli, cautxú i estany —va respondre Gus—. Volen assegurar-se l’accés als recursos naturals. No és res d’estrany, perquè nosaltres interferim en els seus subministraments. —Els Estats Units havien bloquejat l’exportació de material, com ara petroli i ferralla, al Japó, en un intent fracassat d’aconseguir que els japonesos renunciessin a apoderar-se de zones més àmplies de l’Àsia.

—Els nostres bloquejos mai no s’han aplicat de manera efectiva —va dir Welles, irritat.

—No, però amb l’amenaça n’hi ha clarament de sobres per espantar els japonesos, que pràcticament no tenen recursos naturals propis.

—Evidentment, ens cal prendre mesures més efectives —va saltar Welles—. Els japonesos tenen molts diners als bancs dels Estats Units. Els podem immobilitzar els actius?

Els reunits hi van posar un aire de desaprovació. Era una idea radical.

—Jo crec que ho podem fer —va dir Bexforth al cap d’un moment—. Seria més efectiu que cap bloqueig. No podrien comprar petroli ni cap altra matèria primera aquí, als Estats Units, perquè no ho podrien pagar.

—El secretari d’Estat s’ocuparà, com sempre, d’evitar qualsevol acció que pugui portar a la guerra —va dir Gus Dewar.

Tenia raó. Cordell Hull era tan prudent que de vegades semblava temorenc i sovint topava amb Welles, el seu adjunt més agressiu.

—Hull sempre ha seguit aquest camí, i amb molt de seny —va dir Welles. Tots sabien que no era sincer, però el protocol ho exigia—. Tanmateix, el nostre país ha d’anar amb el cap ben alt a l’escenari internacional. Som prudents, no covards. Plantejaré la idea de la immobilització d’actius al president.

Greg va acabar bocabadat. El poder, en definitiva, era això. En un tancar i obrir d’ulls, Welles podia proposar una cosa capaç de sacsejar tot el país.

—Sense importacions de petroli, l’economia japonesa quedarà paralitzada i els militars perdran tot el poder —va dir Dewar, arrugant el front.

—I això és bo! —va respondre Welles.

—Ho és? I què creu que pot fer el govern militar del Japó davant d’una catàstrofe com aquesta.

A Welles no li agradava gaire que el qüestionessin, per això va dir:

—Per què no m’ho diu vostè mateix, senador.

—No ho sé. Però considero que hauríem de tenir una resposta abans de passar a l’acció. Els homes desesperats són perillosos. I sé del cert que els Estats Units no estan preparats per anar a la guerra contra el Japó. No ho està la nostra Armada, ni les nostres Forces Aèries.

Greg va veure l’oportunitat d’intervenir i la va aprofitar.

—Senyor Welles, suposo que l’interessarà saber que l’opinió pública es decanta més per la guerra contra el Japó que per la pacificació, en una proporció de dos a un.

—Un bon argument, Greg, moltes gràcies. Els nord-americans no volen que el Japó escapi a les conseqüències de les matances.

—En realitat tampoc no volen la guerra —va dir Gus—, diguin el que diguin les enquestes.

Welles va tancar la carpeta que tenia a la taula.

—Doncs bé, senador, estem d’acord pel que fa a la Societat de Nacions i dissentim quant al Japó.

Gus es va aixecar.

—I en tots dos casos serà el president qui prendrà la decisió.

—Li agraeixo que m’hagi vingut a veure.

La reunió es va acabar.

Greg en va sortir entusiasmat. L’havien convidat a una sessió informativa, s’havia assabentat de notícies sorprenents i hi havia fet un comentari que Welles li havia agraït. Començava el dia amb molt bon peu.

Es va escapolir de l’edifici i se’n va anar cap a l’Aroma Coffee.

Era la primera vegada que contractava un detectiu privat. Li semblava una cosa que gairebé fregava la il·legalitat. Però Cranmer era un ciutadà respectable. I el fet d’intentar establir contacte amb una exnòvia no tenia res de delictiu.

A l’Aroma Coffee hi havia dues noies amb aspecte de secretàries que es prenien un descans, una parella gran que havia sortit a comprar, i Cranmer, un home corpulent amb un vestit de milratlles rebregat, que aspirava el fum d’un cigarret. Greg va anar cap al compartiment on era Cranmer i va demanar un cafè a la cambrera.

—Estic intentant establir contacte amb Jacky Jakes —va dir a Cranmer.

—Aquella nena negra?

«En aquella època era una nena», va pensar Greg amb nostàlgia, «una nineta de setze anys, encara que en volgués aparentar més».

—Fa sis anys d’això —va respondre—. Ja no és cap criatura.

—Va ser el seu pare qui la va contractar per a aquella història, no pas jo.

—A ell, no l’hi vull demanar. Però vostè suposo que la pot trobar.

—M’imagino que sí. —Cranmer va agafar un bloc i un llapis—. Jacky Jakes devia ser un nom fals…

—Es diu Mabel Jakes.

—Actriu, oi?

—Futura. No sé si hi ha arribat. —Era atractiva i tenia tot l’encant del món, però no hi ha gaires papers per als actors negres.

—No deu pas ser a la guia telefònica, altrament no em necessitaria.

—Podria tenir un número protegit, però és més probable que no es pugui permetre de tenir telèfon.

—L’ha vista algun cop d’ençà del mil nou-cents trenta-cinc?

—Dos. El primer, fa dos anys, no gaire lluny d’aquí, al carrer E. El segon, fa quinze dies, a dues cantonades d’on som ara.

—Hi ha una cosa que sí que és clara: que no viu en aquest barri tan selecte; de manera que deu treballar per aquí. En té alguna foto?

—No.

—La recordo vagament. Una noieta guapa, de pell fosca, amb un gran somriure.

Greg va assentir recordant aquell somriure que enrampava.

—Només m’agradaria tenir la seva adreça, així li podria escriure una carta.

—A mi no em cal saber per què vol la informació.

—Doncs, molt bé.

«Tan fàcil és tot?», va pensar Greg.

—Cobro deu dòlars al dia, i un mínim de dos dies, despeses a part.

Era menys del que Greg havia previst. Es va treure la cartera i va donar un bitllet de vint a Cranmer.

—Gràcies —va fer el detectiu.

—Sort —va respondre Greg.





II


Com que dissabte feia calor, Woody se’n va anar a passar el dia a la platja amb Chuck, el seu germà.

Tota la família Dewar era a Washington. Hi tenien un pis de nou habitacions a prop de l’hotel Ritz-Carlton. Chuck hi passava els dies de permís que li havia donat la Marina, el pare treballava dotze hores diàries en la preparació de la cimera, que ell anomenava la Conferència de l’Atlàntic, i la mare escrivia un altre llibre, aquest sobre les esposes dels presidents.

Woody i Chuck es van posar pantalons curts i un polo, van agafar tovalloles, ulleres de sol i diaris, i se’n van anar per agafar el tren que els havia de dur a Rehoboth Beach, a la costa de Delaware. Eren dues hores de viatge, però on es podia anar, si no, un dissabte d’estiu? Allà hi havia una gran extensió de sorra, una brisa de l’Atlàntic molt agradable i, a més, milers de noies amb vestit de bany.

Els dos germans eren força diferents. Chuck era més baixet i tenia un tipus atlètic i ferreny. Havia heretat l’aspecte atractiu de la mare i el seu somriure encantador. No havia estat gaire bon estudiant, però en aquella intel·ligència peculiar també havia sortit com la mare, sempre amb opinions ben poc convencionals. Era millor que Woody en tots els esports, llevat de la cursa, on el guanyaven les cames més llargues del germà, i de la boxa, esport en què la major llargada de braços d’aquest el feien invencible.

A casa, Chuck pràcticament no havia parlat de la seva estada a la Marina, sens dubte perquè els seus pares encara li retreien el fet de no haver anat a Harvard, però a soles amb Woody es va obrir una mica.

—Hawaii està molt bé, però m’ha decebut això de quedar-me a terra ferma —li va dir—. Em vaig allistar a la Marina per anar a la mar.

—Què fas exactament?

—Estic a la unitat de senyals dels serveis d’intel·ligència. Escoltem missatges de ràdio, sobretot els procedents de l’Armada Imperial Japonesa.

—No estan codificats?

—Sí, però et pots assabentar de moltíssimes coses encara que no desxifris els codis. Se’n diu anàlisi de circulació. Un sobtat increment del nombre de missatges indica que hi ha alguna acció imminent. I aprens a identificar pautes en la circulació. Un aterratge amfibi té una configuració de senyals particular, per exemple.

—És fascinant. I segur que en saps un niu.

Chuck va arronsar les espatlles.

—Jo sóc un administratiu i prou, anoto i arxivo les transcripcions. Però per força copses el que és essencial.

—I de la vida social a Hawaii, què me’n dius?

—Molta festa. Als bars de la Marina hi ha força descontrol. El millor és el Black Cat Café. Tinc un col·lega, l’Eddie Parry, amb qui vaig a fer surf a Waikiki Beach sempre que puc. He passat dies molt bons, però m’estimaria més embarcar-me.

Es van banyar a l’aigua gelada de l’Atlàntic, van menjar uns frankfurts, es van fer fotos mútuament amb la màquina de Woody i van contemplar banyadors fins que el sol es va començar a pondre. Quan es disposaven a marxar, obrint-se pas entre la gentada, Woody va veure Joanne Rouzrokh.

No va haver de fixar-hi dos cops la vista. No hi havia cap noia com ella a la platja, ni en tot Delaware. Aquells pòmuls sortints, el nas corbat, l’exuberant cabellera fosca, la pell del color i la suavitat del café au lait eren inconfusibles.

Sense vacil·lar ni un instant se n’hi va anar de dret.

Li va semblar realment sensacional. Duia un vestit de bany negre d’una sola peça amb unes tiretes fines que posaven de relleu els elegants ossos de les espatlles. Era recte a la part de baix i deixava al descobert pràcticament tota la llargada d’aquelles cuixes tan morenes.

Li costava de creure que en una ocasió hagués tingut aquella dona tan fabulosa entre els seus braços i que l’hagués petonejat com si s’estigués acabant el món.

Joanne va alçar la vista i el va mirar, protegint-se els ulls del sol.

—Woody Dewar! No ho sabia, que eres a Washington.

No li calia més invitació que aquesta. Es va agenollar a la sorra al seu costat. La proximitat ja li va accelerar la respiració.

—Hola, Joanne. —Va dirigir una llambregada a la noia grassoneta d’ulls castanys que Joanne tenia al costat—. On tens el marit?

Joanne va deixar anar una riallada.

—Què et fa pensar que m’he casat?

Woody es va posar nerviós.

—Fa un parell d’estius vaig anar a una festa al teu pis.

—Ah, sí?

—Jo me’n recordo —va dir la companya de Joanne—. Et vaig preguntar com et deies i no em vas respondre.

Woody no es recordava gens d’aquella noia.

—Em sap greu haver estat tan mal educat —li va respondre—. Em dic Woody Dewar i ell és el meu germà, en Chuck.

La noia dels ulls castanys va encaixar amb tots dos.

—Sóc la Diana Taverner —els va dir.

Chuck se li va asseure al costat, cosa que va semblar que li agradava: era atractiu, molt més guapo que Woody.

—En fi, aquell dia em vaig ficar a la cuina buscant-te i un tal Bexforh Ross se’m va presentar com a promès teu —va continuar Woody—. Per això pensava que a hores d’ara series casada. És un festeig més llarg del compte o què?

—No diguis bestieses —va fer ella, amb certa irritació, cosa que va recordar a Woody que no aguantava gaire les brometes—. En Bexforth deia a tothom que estàvem promesos perquè pràcticament vivia al nostre pis.

Woody va quedar sorprès. Volia dir que Bexforth dormia allí? Amb Joanne? No era res de l’altre món, és clar, però ben poques noies ho admetien.

—Era ell qui parlava de casament —va continuar Joanne—. Jo mai no hi vaig estar d’acord.

Per tant, era soltera. Woody no s’hauria sentit pas més feliç si li haguessin dit que li havia tocat la grossa.

Hi podia haver un promès, pensava. Ho hauria d’esbrinar. Però era igual, un promès no era pas el mateix que un marit.

—No fa gaire, vaig anar a una reunió on hi havia en Bexforth —va dir Woody—. És tota una autoritat al Departament d’Estat.

—Arribarà molt lluny i trobarà una dona més adequada que jo per fer d’esposa d’un personatge important al Departament d’Estat.

Pel to que hi posava, no semblava pas que tingués uns sentiments gaire intensos envers l’examant. Woody va descobrir que això li agradava, encara que no sabia per què.

Es va estirar a la sorra, recolzat en el braç, i la va trobar calenta. Si Joanne sortia seriosament amb algú, trobaria la manera d’esmentar-ho aviat, pensava ell.

—Parlant del Departament d’Estat, encara hi treballes? —li va preguntar.

—Sí, sóc ajudant del sotssecretari per a Europa.

—Que emocionant!

—Ara mateix sí que ho és.

Woody es mirava la línia on el banyador li travessava les cuixes, pensant que per poca roba que portés una noia, l’home sempre tenia al cap les parts que li quedaven amagades. Va començar a notar una erecció i va jeure de bocaterrosa per dissimular-la.

Ella, que havia vist cap a on mirava, li va preguntar:

—T’agrada el banyador que porto?

Franca com sempre. Era una de les coses que l’atreien més de Joanne.

Va decidir ser tan sincer com ella:

—M’agrades tu, Joanne, sempre m’has agradat.

Ella es va posar a riure.

—No anem amb embuts, Woody: vinga, al gra!

La gent del voltant anava recollint les coses.

—Potser hauríem de fer un pensament —va dir Diana.

—Nosaltres ja ens n’anàvem —va respondre Woody—. Si voleu, tornem junts.

Era l’ocasió perquè ella se’n desfés educadament. Podia dir: «No, no, gràcies, vosaltres aneu tirant». I en canvi va dir:

—I tant, per què no?

Les noies es van posar un vestit damunt del banyador, van arreplegar tot el que tenien per allí, ho van ficar en un parell de bosses i tots quatre se’n van anar de la platja.

El tren anava atapeït de gent com ells, cremada pel sol, afamada i assedegada. Woody va comprar quatre ampolles de Coca-Cola a l’estació i les va repartir quan sortia el tren.

—Un dia calorós em vas comprar una Coca-Cola a Buffalo, te’n recordes? —li va dir Joanne.

—En aquella manifestació. I tant que me’n recordo.

—Érem dues criatures.

—Això de comprar Coca-Cola és una tècnica que faig servir amb les noies guapes.

Ella es va posar a riure.

—I triomfes?

—No n’he tret mai ni una simple arrambada.

Joanne va alçar l’ampolla per brindar.

—Doncs, ja ho saps, és qüestió de continuar-ho intentant.

A ell li va semblar que amb això l’animava, de manera que va respondre:

—Quan arribem a Washington, podríem anar a prendre una hamburguesa o el que sigui, i potser fins i tot anar al cine.

L’hi havia posat bé perquè ella respongués: «No, gràcies, he quedat amb el meu promès».

—A mi m’agradaria —es va afanyar a dir Diana—. A tu, no, Joanne?

—I tant que sí —va respondre ella.

Res de promès…, i sortirien junts! Woody va intentar dissimular l’eufòria.

—Podríem anar a veure The Bride Came C. O. D. —va apuntar ell—. Diuen que és molt divertida.

—Qui hi treballa? —va preguntar Joanne.

—En James Cagney i la Bette Davis.

—Sí que m’agradaria veure-la.

—A mi també —va dir Diana.

—Doncs, fet! —va concloure Woody.

—I a tu, Chuck? T’agradaria?

—Oh i tant, ho trobaria fabulós, quin detall preguntar-m’ho, germà gran —va dir Chuck.

No feia tanta gràcia com això, però Diana es va enriolar.

Poc després, Joanne es va adormir amb el cap recolzat a l’espatlla de Woody.

Aquella cabellera negra li feia pessigolles al coll i notava l’alè càlid a la pell de sota de la gira de la camisa de màniga curta que duia. Se sentia totalment feliç.

Es van acomiadar a Union Station, se’n van anar cap a casa a canviar-se i es van tornar a trobar en un restaurant xinès del centre.

Davant d’un plat de fideus xinesos i una cervesa van parlar del Japó. Tothom en parlava, del Japó.

—Cal aturar aquesta gent —va dir Chuck—. Són feixistes.

—Potser sí —va respondre Woody.

—Són militaristes i agressius, i la manera que tenen de tractar els xinesos és racista. Què més haurien de fer perquè els diguéssim feixistes?

—Això ja t’ho diré jo —va respondre Joanne—. La diferència rau en la visió que tenen del futur. Els autèntics feixistes volen matar els seus enemics i després crear un tipus de societat radicalment diferent. Els japonesos fan el mateix en defensa dels grups de poder tradicionals, la casta militar i l’emperador. Per la mateixa raó, Espanya no és realment feixista: Franco mata gent per afavorir l’Església catòlica i de l’antiga aristocràcia, no per crear un nou món.

—Sigui com sigui, cal aturar els japonesos —va dir Diana.

—Jo ho veig d’una altra manera —va intervenir Woody.

—Doncs, digues, Woody, com ho veus tu? —li va preguntar Joanne.

Aquella noia s’agafava la política de valent i valoraria una resposta ben rumiada, Woody n’estava segur.

—El Japó és un país comercial que no té recursos naturals: no té petroli, ni ferro, només boscos, i encara no pas tants com això. Només se’n pot sortir a través del comerç. Importa cotó en brut, per exemple, en fa teixits i els ven a l’Índia i a les Filipines. Ara bé, durant la Depressió, els dos grans imperis econòmics, el Regne Unit i els Estats Units, van imposar barreres aranzelàries per protegir les seves pròpies indústries. Això va ser la fi del comerç del Japó amb l’imperi Britànic, incloent-hi l’Índia, i la zona americana, incloses les Filipines. Va ser un cop molt dur per a ells.

—I això els dóna dret a conquerir el món? —va preguntar Diana.

—No, però els fa pensar que només aconseguiran seguretat econòmica si construeixen un imperi propi, com han fet els britànics, o amb el domini del seu hemisferi, com fan els Estats Units. D’aquesta manera, ningú no els podrà tancar el comerç. Per això volen que l’Extrem Orient sigui seu.

—I el punt dèbil de la nostra política és que cada cop que imposem sancions econòmiques per castigar l’agressió dels japonesos el que fem és afermar la seva idea que han de ser autosuficients —va admetre Joanne.

—Potser sí —va accedir Chuck—. Amb tot, però, se’ls ha d’aturar.

Woody va arronsar les espatlles. No tenia resposta per a això.

Després de sopar van anar al cine. La pel·lícula va ser fantàstica. En sortir, Woody i Chuck van acompanyar les noies a casa seva. Pel camí, Woody va agafar la mà de Joanne. Ella li va somriure i l’hi va estrènyer, cosa que ell va interpretar com un gest d’ànim.

Quan van arribar a la part del davant de l’edifici de les noies, la va abraçar. Va veure de reüll que Chuck feia el mateix amb Diana.

Joanne el va besar amb suavitat, quasi amb continència, als llavis, i li va dir:

—El tradicional petó de bona nit.

—L’últim que et vaig fer no en tenia res, de tradicional —va respondre ell, bo i inclinant el cap per tornar-hi.

La noia li va posar un dit a la barbeta i el va apartar.

Podia ser que aquell petonet fos tot el que li toqués?

—Aquella nit anava embalada —va recordar ella.

—Ja ho sé. —Va veure on hi havia el problema. Joanne tenia por que ell es pensés que era una noia fàcil. Va afegir—: Quan estàs serena encara ets més atractiva.

La noia va quedar un moment pensativa.

—Així m’agrada! —va dir a la fi—. T’has guanyat el premi. —Aleshores li va fer un altre petó, aquest cop dolç, sense presses, no amb la peremptorietat de la passió, però sí amb una concentració que deixava clara la tendresa.

Massa aviat per al seu gust, Woody va sentir que Chuck deia:

—Bona nit, Diana!

Joanne va interrompre la besada.

—El meu germà ha anat un pèl ràpid! —va fer Woody, preocupat.

Ella va fer una rialleta.

—Bona nit, Woody —va dir, i tot seguit va girar cua i se’n va anar cap a l’edifici.

Diana ja era a la porta, amb un aire clarament decebut.

—Podem quedar un altre dia? —va preguntar bruscament Woody. Ell mateix va trobar que semblava una proposta desesperada i es va penedir d’haver-ho dit d’aquella manera.

Però Joanne, pel que semblava, no s’ho havia pas agafat així.

—Truca’m —li va dir abans d’entrar.

Woody es va quedar mirant la porta fins que les dues noies van desaparèixer; després es va tombar cap al seu germà.

—Com és que no t’has allargat en el petó a Diana? —va dir, enfadat—. Se la veu una noia molt maca.

—No és el meu tipus —va respondre Chuck.

—De debò? —En realitat Woody estava més desconcertat que molest—. Uns pits molsuts i arrodonits, una cara bonica… Què és el que no t’agrada d’ella? Jo l’hauria besat si no hagués estat amb la Joanne.

—Cadascú té el seu gust.

Van començar a caminar per anar cap a casa seva.

—I doncs, quin és el teu tipus? —va preguntar Woody a Chuck.

—Potser t’hauria d’explicar una cosa abans no m’organitzis més sortides de doble parella.

—Endavant.

Chuck es va aturar i va obligar Woody a fer el mateix.

—M’has de prometre que no ho diràs mai al pare ni a la mare.

—T’ho prometo. —Woody va observar el seu germà sota la llum groguenca dels fanals del carrer—. Quin és aquest gran secret?

—No m’agraden les noies.

—Una bona gaita, realment, noi, però què penses fer?

—Em refereixo que no m’agrada abraçar-les i petonejar-les.

—Què? No diguis ximpleries.

—Tots som diferents, Woody.

—Sí, però tu deus ser del ram de l’aigua o una cosa d’aquestes.

—Sí.

—Sí, què?

—Sí que sóc una cosa d’aquestes.

—Tu sempre et rifes la gent.

—No em rifo ningú, Woody, t’ho dic ben seriosament.

—Ets marieta?

—Sí, noi. I no és una cosa que hagi triat. Quan érem petits i ens la començàvem a pelar, a tu et venien al cap els pits en moviment i els conys peluts. Jo no t’ho vaig dir mai, però en el que pensava era en unes bones cigales ben testes.

—Això és repugnant, Chuck.

—No, no ho és. Alguns estem fets així. Més dels que et penses, sobretot a la Marina.

—A la Marina, del ram de l’aigua?

Chuck va fer un clar gest d’assentiment.

—N’hi ha piles.

—I…, com ho saps?

—Normalment ens reconeixem. Com els jueus, que sempre saben qui és jueu. Per exemple, el cambrer del restaurant xinès.

—Ho era?

—Que no has sentit com em deia que li agradava la jaqueta que portava?

—Sí, però no n’he fet cas.

—Ja ho veus.

—L’atreies?

—Suposo.

—Per què?

—Probablement per la mateixa raó que he agradat a la Diana. Escolta, que sóc més guapo que tu, eh?

—És ben estrany tot això.

—Au, va, anem cap a casa.

Van reprendre el pas. Woody continuava capficat.

—I vols dir que hi ha xinesos marietes?

Chuck es va posar a riure.

—I tant!

—No ho sé, mai no m’hagués imaginat un xinès així.

—Recorda: ni una paraula a ningú, sobretot a la família. Vés a saber què en diria el pare.

Al cap d’un moment, Woody va posar el braç al voltant de l’espatlla de Chuck.

—I què coi! —va exclamar—. Com a mínim no ets republicà.





III


Greg Peixkov es va embarcar amb Sumner Welles i el president Roosevelt en un creuer pesant, l’Augusta, cap a la badia de Placentia, davant la costa de Newfoundland. En el comboi també hi havia el cuirassat Arkansas, el creuer Tuscaloosa i disset destructors.

Van ancorar en dues llargues línies, amb un ample passadís d’aigua enmig. A les nou del matí del dissabte 9 d’agost, amb un sol preciós, les tripulacions de les vint embarcacions es van aplegar a les baranes —tothom vestit de blanc—, mentre arribava, amb el primer ministre Churchill a bord, el cuirassat britànic Prince of Wales, escortat per tres destructors, que es va situar majestàticament al mig.

Greg no havia vist mai una manifestació de poder tan impressionant com aquella i estava emocionat de formar-ne part.

També estava preocupat, però. Esperava que els alemanys no estiguessin al corrent d’aquella reunió. Si ho descobrien, un submarí podia matar els dos dirigents del que quedava de la civilització occidental, i de retruc, a ell mateix.

Abans d’anar-se’n de Washington, el jove havia tingut una altra cita amb Tom Cranmer, el detectiu. Li havia portat una adreça d’una casa situada en un barri de lloguers econòmics de l’extrem més allunyat d’Union Station. «Fa de cambrera al Club Universitari Femení, a prop del Ritz-Carlton, per això l’ha vist un parell de vegades per la zona», li va dir mentre s’embutxacava els honoraris. «Sembla que no se n’ha sortit, d’allò de fer d’actriu, però encara es fa dir Jacky Jakes».

Greg li va escriure una carta.


Estimada Jacky,

Només volia saber per què em vas abandonar fa sis anys. Jo creia que érem feliços, però devia anar errat. Simplement, m’intriga.

Les vegades que m’has vist, m’ha semblat que estaves espantada, però no has de tenir por de res. No estic pas enfadat, només sento curiositat. Mai no faria res que et pogués ferir. Has estat la primera noia a qui he estimat.

Ens podríem veure, per prendre un cafè o el que sigui i parlar una estona?

Atentament,

GREG PEIXKOV



Hi havia afegit el seu número de telèfon i havia tirat la carta el dia que se n’anava a Newfoundland.

El president tenia interès que sortís un comunicat conjunt d’aquella reunió. Sumner Welles, el cap de Greg, n’havia redactat un esborrany, però Roosevelt no l’havia volgut utilitzar, ja que deia que era millor que Churchill presentés primer el seu.

Amb això, Greg va veure de seguida que Roosevelt era un negociador molt hàbil. Qui fes el primer esborrany havia d’incloure-hi, en justícia, una part de les exigències de l’altre a més de les pròpies. Així, les demandes de l’altra part es convertirien en un mínim irrenunciable, mentre que les pròpies es podien negociar. Per tant, el qui portava l’esborrany se situava en desavantatge. Greg va pensar que d’ara endavant havia de recordar que mai no havia de redactar el primer esborrany.

Dissabte, el president i el primer ministre van compartir un agradable dinar a bord de l’Augusta. Diumenge van assistir al servei religiós a la coberta del Prince of Wales, amb la bandera dels Estats Units i la britànica que cobrien l’altar de vermell, blanc i blau. Dilluns al matí, quan ja havien bastit una ferma amistat, van anar al gra.

Churchill va presentar un pla de cinc punts, que va complaure d’allò més Sumner Welles i Gus Dewar, ja que demanava una organització internacional efectiva que garantís la seguretat de tots els Estats; dit d’una altra manera, una Societat de Nacions enfortida. Tanmateix, van quedar decebuts quan van veure que això era excessiu per a Roosevelt. Hi estava a favor, però tenia por dels aïllacionistes, que continuaven creient que els Estats Units no s’havien d’implicar amb els problemes de la resta del món. Tenia molt present l’opinió pública i feia tots els esforços del món per no provocar l’oposició.

Welles i Dewar no van cedir, i els britànics tampoc. Van coincidir a buscar un compromís que poguessin acceptar tots dos dirigents. Greg prenia notes per a Welles. El grup va establir una clàusula que reclamava el desarmament «a l’espera de la creació d’un sistema de seguretat general més ampli i permanent».

La van presentar als dos mandataris, els quals la van acceptar.

Welles i Dewar estaven exultants.

Greg no entenia per què.

—Sembla tan poca cosa —va dir—. Tant d’esforç, reunir els dirigents de dos grans països, fent-los desplaçar milers de milles, amb el personal corresponent, vint-i-quatre vaixells, tres dies de converses, tot plegat per quatre paraules que ni tan sols expressen el que volem.

—Avancem centímetre a centímetre, no quilòmetre a quilòmetre —li va dir Gus Dewar amb un somriure—. La política és així.





IV


Woody i Joanne feia cinc setmanes que sortien.

A ell, li hauria agradat quedar cada vespre, però es contenia. De tota manera, l’última setmana l’havia vist quatre dies. Diumenge havien anat a la platja; dimecres, a sopar; divendres, al cine, i aquell dia, dissabte, passaven el dia junts.

Ell no es cansava mai de parlar amb Joanne. Era divertida, intel·ligent i mordaç. L’entusiasmava que fos tan decidida amb tot. Es passaven hores i hores xerrant del que els agradava i del que no suportaven.

Arribaven males notícies d’Europa. Els alemanys continuaven colpejant l’Exèrcit Roig. A l’est de Smolensk havien liquidat el Setzè i el Vintè exèrcits russos, havien fet tres-cents mil presoners i quedaven ben poques forces soviètiques entre els alemanys i Moscou. Però les males notícies que venien de lluny no eren capaces d’apagar l’eufòria de Woody.

Probablement, Joanne no estava tan entusiasmada amb ell com ell amb ella. Però Woody hauria dit que li agradava. Sempre s’acomiadaven amb un petó, i semblava que a ella això li plaïa força, tot i que no hi posava la passió que Woody havia conegut. Potser era perquè sempre ho havien de fer en llocs públics, com al cine, en un portal d’una casa, en un carrer de prop de casa d’ella. Quan eren al pis de Joanne, sempre hi havia alguna de les seves companyes a la saleta, i mai no l’havia convidat a entrar a la seva habitació.

Ja feia setmanes que s’havia acabat el permís de Chuck, que tornava a ser a Hawaii. Woody continuava sense saber què pensar de la confidència que li havia fet el seu germà. De vegades se sentia tan desconcertat com si el món s’hagués capgirat; d’altres es preguntava quina importància tenia tot plegat. Això sí, va mantenir la promesa de no dir-ho a ningú, ni tan sols a Joanne.

Al cap d’uns dies, el pare de Woody se’n va anar amb el president, i la mare va aprofitar per passar uns dies a Buffalo amb els seus pares. Així doncs, Woody va tenir el pis de Washington, totes nou habitacions, per a ell tot sol uns dies. Va decidir que buscaria l’oportunitat de convidar-hi Joanne Rouzrokh, amb l’esperança d’aconseguir un petó dels de debò.

Havien dinat plegats i van anar a veure una exposició anomenada «Art Negre», que havia rebut atacs d’alguns escriptors conservadors que mantenien que l’art negre no existia, malgrat l’inconfusible geni de persones com el pintor Jacob Lawrence i l’escultora Elizabeth Catlett.

—Anem a prendre un còctel mentre decidim on sopem? —va proposar Woody en sortir de l’exposició.

—No, gràcies —va dir ella amb la determinació de sempre—. M’estimaria més un te.

—Te? —No sabia on feien un bon te a Washington. Tot d’una li va venir una idea lluminosa—: La meva mare té te anglès —va dir—. Podríem anar a casa.

—Molt bé.

El pis era a unes cantonades d’allí, al carrer 22 NW, a prop de l’L. Van respirar més bé en deixar aquella calor estival i entrar al vestíbul, on hi havia aire condicionat. El porter els va acompanyar a l’ascensor.

—Sempre veig el teu pare per Washington, però fa segles que no he parlat amb la teva mare —va dir Joanne quan van entrar al pis—. L’he de felicitar per l’èxit del seu llibre.

—Ara no hi és —va dir Woody—. Anem a la cuina.

Va omplir el bullidor amb aigua de l’aixeta i el va posar al foc. Després la va abraçar.

—A la fi sols.

—On són els teus pares?

—Són fora, tots dos.

—I en Chuck, a Hawaii.

—Sí.

Es va apartar d’ell.

—Com em pots haver fet això, Woody!

—Fer què? T’estic fent un te!

—M’has fet pujar aquí amb falsos pretextos! Em pensava que els teus pares hi eren.

—Jo no ho he pas dit, això.

—Per què no m’has dit que eren fora?

—No m’ho has preguntat! —va fer Woody, indignat, tot i que sabia que hi havia un punt de veritat en el que ella deia. No tenia intenció de dir-li una mentida, però no havia volgut que sabés per endavant que no hi havia ningú a casa seva.

—M’has portat aquí amb la intenció d’aprofitar-te de mi! Em prens per una qualsevol o què?

—Què dius ara! Però és que mai no estem realment sols. Només volia fer-te un petó i prou.

—No intentis ensarronar-me.

Això era realment injust. Era cert que Woody esperava anar-se’n al llit amb ella, però no comptava fer-ho aquell dia.

—Doncs, marxem —va dir ell—. Ja farem un te en un altre lloc. El Ritz-Carlton és en aquest mateix carrer, s’hi allotgen tots els britànics, segur que tenen te.

—Ei, no siguis ximplet, per què ens n’hem d’anar? No em fas pas por, et puc guanyar. El que passa és que m’has fet enfadar. No vull un home que surti amb mi perquè es pensi que sóc fàcil.

—Fàcil? —va dir ell apujant el to—. Carai! He esperat sis anys perquè et dignessis a sortir amb mi. I ara mateix tot el que et demanava era un petó. Si això és ser fàcil, imagina’t que m’hagués enamorat d’una de difícil!

Ell va quedar parat de veure com Joanne esclafia a riure.

—I ara què? —li va dir, picat.

—Perdona, tens raó —va accedir Joanne—. Si el que volies era una noia fàcil, faria segles que hauries deixat de perdre el temps amb mi.

—Exactament!

—Quan et vaig fer aquell petó el dia que anava torrada, vaig pensar que devies tenir una mala opinió de mi. M’imaginava que em perseguies pel morbo. És el que m’ha preocupat aquestes darreres setmanes. T’havia jutjat malament, perdona.

Woody estava desconcertat amb aquells canvis d’humor tan sobtats, però va pensar que aquella última fase anava per bon camí.

—Ja estava boig per tu abans d’aquell petó —va dir—. Segur que no t’hi havies ni fixat.

—Pràcticament no m’havia ni fixat que existies.

—Doncs sóc prou alt.

—És el teu únic atractiu, físicament parlant.

—No hi ha cap perill que parlant amb tu em pugin els fums al cap, eh? —va dir ell, somrient.

—Si ho puc evitar, no.

El bullidor ja era a punt. Va posar el te en una tetera de porcellana i hi va abocar l’aigua.

Joanne estava pensativa.

—Fa un moment has dit una cosa…

—Què?

—Has dit: «Imagina’t que m’hagués enamorat d’una de difícil». Ho deies de debò?

—Deia de debò, què?

—Això d’haver-te enamorat.

—Ah, no pretenia pas dir això. —Però tot seguit va enviar a passeig la cautela—. I què coi! Sí! Si vols saber la veritat, estic enamorat de tu. Em sembla que fa anys que t’estimo. T’adoro. Vull…

Ella li va posar els braços al voltant del coll i el va besar.

Aleshores sí que va passar el que ell volia que passés: la boca d’ella es movia amb delit en la d’ell, amb la punta de la llengua li fregava els llavis i se li aferrava fort al cos. Era com el 1935, però sense el gust de whisky a la boca de Joanne. Aquella era la noia que estimava, la Joanne autèntica, va pensar Woody, feliç: una dona de passions intenses. I la tenia entre els braços i el besava amb tota la seva ànima.

Joanne li va introduir les mans a sota de la camisa d’esport estiuenca que duia i li va fregar el pit, pressionant-li amb els dits les costelles, passant-li els palmells pels mugrons i agafant-li després les espatlles com si volgués enfonsar les mans en la carn. Woody es va adonar que ella també tenia una acumulació de desig reprimit que en aquells moments sobreeixia com una resclosa que es desbordés. Va fer el mateix amb ella, li va acariciar els costats del cos i li va agafar els pits amb aquella sensació d’alliberament de la criatura que surt de l’escola perquè li han donat un dia de festa inesperat.

Quan li va col·locar la mà, ansiosa, entre les cuixes, ella el va apartar.

Però el que li va dir el va sorprendre.

—Tens alguna protecció contra l’embaràs?

—No! Quin greu…

—Tranquil. De fet, millor. Demostra que és veritat que no tenies intenció de seduir-me.

—Doncs tant de bo l’hagués tinguda.

—És igual. Conec un metge que m’ho pot solucionar dilluns. Mentrestant, improvisarem. Torna’m a besar.

Mentre ho feia, va notar que ella li descordava els pantalons.

—Oh! —va fer Joanne al cap d’un moment—. Quina delícia.

—Jo pensava el mateix —va murmurar ell.

—Però hauré de fer servir les dues mans.

—Com?

—Això deu ser cosa dels nois que sou tan alts.

—No sé pas de què em parles.

—Doncs no dic res més i et beso.

»Mocador —va dir ella al cap d’uns minuts.

Per sort, en tenia un.

Woody va obrir els ulls un moment abans d’acabar, i va veure que ella se’l mirava. En aquella expressió hi va veure desig, excitació i alguna altra cosa que li va semblar que fins i tot podia ser amor.

A la fi, va notar una calma deliciosa. «L’estimo», pensava, «i sóc feliç. Que agradable que és la vida».

—Ha estat meravellós —va dir—. M’agradaria fer-te el mateix, a tu.

—Ho dius de debò? —va preguntar ella.

—Ja ho crec!

Continuaven drets a la cuina, estintolats a la porta de la nevera, però ni l’un ni l’altre no tenia ganes de moure’s. Ella li va agafar la mà i l’hi va anar guiant per sota del vestit i cap a dins de les calces. Va notar la pell càlida, el pèl arrissat i una obertura humida. Va intentar ficar-hi el dit, però ella va fer: «No». Després li va dirigir el cap del dit entre aquells suaus plecs. Va tocar una cosa petita i dura, de la mida d’un pèsol, a sota mateix de la pell. Li va fer moure el dit descrivint un petit cercle, i tancant els ulls, va exclamar: «Sí, així mateix». Ell li observava la cara amb adoració mentre Joanne s’abandonava a aquelles sensacions. Al cap d’un parell de minuts va emetre una mena de crit i ho va repetir dues o tres vegades més. Després va apartar la mà i es va deixar anar contra ell.

—Tindràs el te fred —li va dir ell al cap d’una mica.

Joanne es va posar a riure.

—T’estimo, Woody.

—De debò?

—Espero que no t’espanti que t’ho digui.

—No. —Va somriure—. Em fa molt feliç.

—Ja sé que les noies no haurien de tirar tant pel dret, però jo no sé fer veure que vacil·lo. Un cop he decidit una cosa, ja està.

—Sí —va respondre Woody—, ja me n’he adonat.





V


Greg Peixkov vivia a l’apartament que tenia llogat de manera permanent el seu pare al Ritz-Carlton. Lev anava i venia, i de tant en tant, en els seus viatges entre Buffalo i Los Angeles, hi passava uns quants dies. En aquells moments, però, Greg el tenia per a ell sol, més ben dit, per a ell i l’escultural Rita Lawrence, filla d’un congressista, que hi acabava de passar la nit. La noia tenia un aire encantador, tota esperrucada, amb una bata masculina de seda vermella.

Un cambrer els va portar l’esmorzar, els diaris i un sobre amb una nota.

La declaració conjunta de Roosevelt i Churchill havia provocat més enrenou del que Greg es pensava. Una setmana després, continuava sent la notícia principal. La premsa l’havia batejat com a Pacte de l’Atlàntic. A Greg, li havia semblat que només eren frases prudents i compromisos imprecisos, però el món ho veia d’una altra manera. L’aclamava com el toc de trompeta de la llibertat, la democràcia i el comerç mundial. Els mitjans deien que Hitler estava enfurismat perquè pensava que el pacte era més o menys una declaració de guerra dels Estats Units contra Alemanya.

Alguns països que no havien assistit a la reunió volien signar el pacte i Bexforth Ross havia apuntat que els signataris s’anomenessin Nacions Unides.

Entretant, els alemanys havien envaït la Unió Soviètica. Per la banda septentrional s’acostaven a Leningrad. Per la meridional, els russos, en la retirada, havien volat la presa del Dnieper, el complex hidroelèctric més gran del món, el seu orgull i la seva joia, a fi que el conqueridor alemany no en pogués aprofitar l’energia; un sacrifici que trencava el cor.

—L’Exèrcit Roig ha frenat una mica la invasió —va dir Greg a Rita, llegint el Washington Post—, però els alemanys continuen avançant uns vuit quilòmetres cada dia. I afirmen que han mort tres milions i mig de soldats soviètics. Pot ser veritat, això?

—Tens algun parent a Rússia?

—Doncs, sí. El meu pare, un dia que havia begut un xic massa, em va dir que hi havia deixat una noia embarassada.

Rita hi va posar mala cara.

—Què hi vols fer! —va respondre ell—. És un gran home, i els grans homes no segueixen les normes.

La noia no va dir res, però ell li va llegir la cara. No hi estava d’acord, però tampoc no estava disposada a barallar-s’hi per aquesta fotesa.

—En fi, tinc un germanastre rus, il·legítim com jo —va continuar Greg—. Es diu Vladímir, però no en sé res més. També podria ser que ja fos mort. Té edat per haver anat al front. Vés a saber si no és un d’aquests tres milions i mig. —Va girar pàgina.

Quan va haver acabat el diari, va llegir la nota que li havia portat el cambrer.

Era de Jacky Jakes. Hi havia un número de telèfon i deia simplement: «Entre 1 i 3, no».

De cop, li van venir unes ganes terribles de desfer-se de Rita.

—A quina hora has de ser a casa? —li va preguntar sense cap mena de subtilesa.

Ella va mirar el rellotge.

—Òndia! Hi hauria de ser abans que la meva mare no em comenci a buscar.

Havia dit als seus pares que es quedava a casa d’una amiga.

Es van vestir i se’n van anar amb dos taxis diferents.

Greg es va imaginar que aquell número havia de ser del lloc on treballava Jacky, i que devia estar enfeinada entre la una i les tres. Li telefonaria cap a mig matí.

No sabia per què estava tan alterat. Al cap i a la fi, era simple curiositat. Rita Lawrence era una noia guapa i atractiva, però ni amb ella ni amb unes quantes altres amb qui havia anat no havia reviscut les emocions d’aquell primer afer amb Jacky. Ben segur que era perquè ja no podia tornar enrere, a quinze anys.

Va arribar a l’antic edifici de l’oficina executiva i va començar la principal tasca del dia: redactar un comunicat de premsa amb recomanacions als nord-americans que vivien al nord de l’Àfrica, on britànics, italians i alemanys lluitaven aquí i allà, bàsicament en una zona costanera d’uns tres mil quilòmetres de llargada per seixanta d’amplada.

A dos quarts d’onze, va marcar el número de la nota.

—Club Universitari Femení —va respondre una veu de dona. Greg no hi havia estat mai. Els homes només hi podien anar com a convidats d’alguna sòcia.

—Hi ha la Jacky Jakes? —va preguntar.

—Sí, i espera una trucada. No pengi, si us plau. —Va pensar que probablement havia de demanar permís per rebre una trucada a la feina.

—Sóc la Jacky, amb qui parlo? —va sentir al cap d’un moment.

—Amb en Greg Peixkov.

—Ja m’ho pensava. Com has aconseguit la meva adreça?

—Vaig contractar un detectiu. Ens podem veure?

—Em sembla que no hi ha cap més remei. Però amb una condició.

—Quina?

—M’has de jurar, pel que tu consideris el més sagrat, que no ho diràs al teu pare. Mai de la vida.

—Per què?

—Ja t’ho explicaré després.

—Està bé —va respondre Greg, arronsant les espatlles.

—M’ho jures?

—Sí.

—Digues-ho —va insistir ella.

—T’ho juro. Va bé?

—Entesos. Em pots convidar a dinar.

—Vols dir que en aquest barri hi ha algun restaurant on serveixin a un blanc que va amb una negra? —va preguntar Greg, arrufant les celles.

—Que jo sàpiga, només n’hi ha un…, l’Electric Diner.

—Ja sé on és. —S’havia fixat en el nom, però no hi havia entrat mai: era un restaurant econòmic que freqüentaven porters i missatgers—. A quina hora?

—A dos quarts de dotze.

—Tan aviat?

—A quina hora et penses que dinen les cambreres, a la una?

—Tu sempre tan descarada… —va fer ell amb una rialleta.

La noia va penjar.

Greg va acabar el comunicat de premsa i va portar els fulls mecanografiats al despatx del seu cap.

—Puc sortir a dinar més aviat avui, Mike? Cap a dos quarts de dotze? —va preguntar mentre deixava l’esborrany a la cubeta.

Mike llegia la pàgina d’opinió del New York Times.

—Sí, tu mateix —va respondre sense ni alçar la vista.

Greg va passar per davant de la Casa Blanca a ple sol i va arribar a l’Electric Diner a les onze i vint. Hi havia unes quantes persones que aprofitaven el descans de mig matí. Es va asseure en un compartiment i va demanar un cafè.

Pensava què diria Jacky. Esperava la solució d’un trencaclosques que l’havia tingut sis anys desconcertat.

Ella va arribar a dos quarts i cinc de dotze, amb vestit negre i sabata plana, l’uniforme de cambrera sense el davantal, va pensar Greg. El negre li estava molt bé; va recordar amb deler el gran plaer que li produïa mirar-se-la, amb aquella boca ovalada i aquells ulls castanys tan grossos. Se li va asseure al davant i va demanar una amanida i una Coca-Cola. Greg va prendre un altre cafè: estava massa nerviós per menjar res.

La cara d’ella havia perdut l’arrodoniment infantil que Greg recordava. Quan es van conèixer tenia setze anys, de manera que en aquells moments ja n’havia fet vint-i-dos. Havien estat criatures que jugaven a ser grans; però ja eren adults. Ell li va llegir a la cara una història que no tenia sis anys enrere: decepció, patiment i penúria.

—Faig el torn de dia —li va explicar—. Arribo a les nou, paro les taules, arreglo el menjador. Serveixo el dinar, ho recullo tot i me’n vaig a les cinc.

—Les cambreres solen treballar al vespre.

—A mi m’agrada tenir els vespres i els caps de setmana lliures.

—Et continua agradant la festa!

—No, en general els passo a casa, escoltant la ràdio.

—Segur que tens una pila de pretendents.

—Els que vull.

Greg va trigar un moment a adonar-se que això podia significar qualsevol cosa.

Li van portar el dinar. Es va prendre la Coca-Cola i va anar picant l’amanida.

—I com és que vas fugir el mil nou-cents trenta-cinc? —va preguntar Greg.

Ella va deixar anar un sospir.

—Això no t’ho diré, perquè no t’agradaria.

—Ho haig de saber.

—El teu pare em va venir a veure.

Greg va fer un cop de cap.

—Ja em vaig imaginar que hi tenia alguna cosa a veure.

—Va venir amb un goril·la, en Joe no sé què.

—En Joe Brekhunov. Un animal. —Greg es va començar a enrabiar—. Et va fer mal?

—No va caldre, Greg. Només de veure’l vaig agafar una por terrible. Estava disposada a fer el que el teu pare volgués.

Greg es va controlar la ràbia.

—Què volia?

—Em va dir que me n’havia d’anar immediatament. Et podia escriure una nota, però ell la llegiria. Havia de tornar aquí, a Washington. Estava tan trista d’haver-te de deixar…

—Jo també —va dir Greg, recordant el seu patiment.

Va estar temptat d’agafar-li la mà, però no estava segur que ella l’hi permetés.

—Em va dir que em passaria un tant cada setmana només perquè em mantingués allunyada de tu —va continuar ella—. I encara me’l passa. Res, uns quants dòlars, però em serveixen per pagar el lloguer. L’hi vaig prometre, però em vaig armar de valor, no sé com, i li vaig posar una condició.

—Quina?

—Que mai no em posés la mà a sobre. Que si ho feia, jo t’ho explicaria tot.

—Hi va estar d’acord?

—Sí.

—Ben pocs se’n surten amb amenaces.

—Després va dir que si trencava la promesa, en Joe em tallaria la cara. —Va apartar el plat—. En Joe em va ensenyar la navalla.

Tot lligava.

—Per això encara estàs espantada.

Aquella pell fosca va prendre un altre to que reflectia la basarda.

—I qui coi no ho estaria?

—Em sap tant de greu, Jacky… —La veu de Greg es va convertir en un murmuri.

La noia va dibuixar un somriure forçat.

—Estàs segur que anava tan errat? Tenies quinze anys. No és edat per casar-se.

—Si m’ho hagués dit a mi, hauria estat diferent. Però ell decideix el que ha de passar i fa el que li sembla, com si ningú més no tingués dret a una opinió.

—De tota manera, que bé que ens la vam passar, eh?

—Ja ho pots ben dir.

—Vaig ser el teu regal.

Greg es va posar a riure.

—El millor regal que m’hagin fet mai.

—I ara a què et dediques?

—A l’estiu, treballo a l’oficina de premsa del Departament d’Estat.

Ella va fer una ganyota.

—Avorrit, suposo.

—Al contrari! És molt emocionant observar com els poderosos, des del seu escriptori, prenen decisions que fan tremolar la Terra. Són els qui governen el món!

Ella hi va posar un aire escèptic, però va comentar:

—Home, segur que està més bé que servir taules.

Greg va començar a veure fins a quin punt s’havien separat.

—El setembre me’n torno a Harvard a fer l’últim curs.

—Deus ser un bon regalet per a les estudiants.

—Hi ha una pila de nois i molt poques noies.

—Però les coses et van bé, oi?

—No et diré pas que no. —Li hauria agradat saber si l’Emily Hardcastle havia mantingut la promesa i s’havia fet posar el dispositiu anticonceptiu.

—Et casaràs amb una d’aquestes noies, tindràs unes criatures precioses i viuràs en una casa a la vora d’un llac.

—M’agradaria ser algú en política, potser secretari d’Estat, o senador, com el pare d’en Woody Dewar.

Ella va apartar la vista.

Greg va pensar en la casa a la vora d’un llac. Devia ser el seu somni. Li va fer llàstima.

—I ho aconseguiràs —va dir ella—. Ho sé. Se’t veu. Ja se’t veia quan tenies quinze anys. Ets com el teu pare.

—Què? Au, va!

Ella va fer un gest d’indiferència.

—Pensa-hi, Greg. Sabies que no et volia veure. Però m’has enviat un rastrejador. «Ell decideix el que ha de passar i fa el que li sembla, com si ningú més no tingués dret a una opinió». És el que has dit del teu pare fa un moment.

Greg va quedar horroritzat.

—Espero no ser completament igual que ell.

La noia se’l va mirar de dalt a baix.

—El jurat encara està reunit.

—Alguna cosa de postres? —va dir la cambrera mentre li treia el plat—. El pastís de préssec és molt bo.

Ni l’un ni l’altre no volien postres, de manera que la cambrera va donar el compte a Greg.

—Espero que t’hagi satisfet la curiositat —va dir Jacky.

—T’ho agraeixo molt, de debò.

—La pròxima vegada que em vegis pel carrer, passa de llarg.

—Si ho vols així…

Jacky es va aixecar.

—Val més que fem cadascú la nostra. Jo em sentiré més còmoda.

—Com vulguis.

—Sort, Greg.

—Sort també per a tu.

—Deixa propina a la cambrera —va dir ella abans d’anar-se’n.





10


1941 (III)





I


A l’octubre, la neu queia, es fonia, i els carrers de Moscou eren freds i humits. Volòdia buscava al rebost les seves valenki, les tradicionals botes de feltre que escalfaven els peus dels moscovites a l’hivern, i va quedar sorprès de trobar-hi sis caixes de vodka.

Els seus pares no eren grans bevedors. En ben poques ocasions feien més d’una copeta. Molt de tant en tant, el seu pare anava amb antics camarades a un d’aquells llargs dinars de Stalin on es bevia pels descosits i tornava fent tentines de matinada, torrat com un cep. Però en aquella casa, una ampolla de vodka durava més d’un mes.

Va anar a la cuina. Els seus pares esmorzaven, menjaven sardines de llauna amb pa negre i prenien te.

—Com és que tenim provisions de vodka al rebost per a sis mesos, pare? —va preguntar.

El seu pare semblava sorprès.

Tots dos van mirar Katerina, que s’havia posat ben vermella. Després va engegar la ràdio i la va posar fluixeta. Volòdia es va preguntar si no sospitava que hi hagués dispositius d’escolta a casa seva.

—Per a què ens serviran els diners quan els alemanys arribin aquí? —va dir en veu baixa, però enutjada—. Ja no serem l’elit privilegiada. Si no podem comprar menjar al mercat negre, ens morirem de fam. I jo ja sóc un coi de vella que no pot ni vendre el seu cos. El vodka ens anirà de primera.

Volòdia es va escandalitzar en sentir parlar la seva mare d’aquesta manera.

—Els alemanys no hi arribaran pas, aquí —va dir el seu pare.

Volòdia no n’estava pas tan segur. Tornaven a avançar, tancant els braços de la pinça al voltant de Moscou. Havien arribat a Kalinin, al nord, i a Kaluga, al sud, dues ciutats que estaven a uns cent cinquanta quilòmetres de distància. El nombre de baixes soviètiques era inconcebiblement alt. Un més enrere, vuit-cents mil homes de l’Exèrcit Roig havien mantingut la línia, però en aquells moments, segons les estimacions que arribaven al despatx de Volòdia, només en quedaven noranta mil.

—I qui carall els aturarà? —va dir al seu pare.

—Se’ls han estirat les línies de subministrament. No estan preparats per al nostre hivern. Contraatacarem quan s’hauran afeblit.

—Si és així, per què es trasllada el govern de Moscou?

Estaven transportant l’administració a uns tres mil quilòmetres a l’est d’allí, a la ciutat de Kuibixev. Els ciutadans de la capital s’havien inquietat en veure que els funcionaris governamentals carregaven en camions tot de caixes d’arxius dels seus despatxos.

—Només per precaució —va dir Grigori—. Stalin encara és aquí.

—Hi ha una solució —va apuntar Volòdia—. Tenim centenars de milers d’homes a Sibèria. Els necessitem aquí com a reforç.

Grigori va fer que no amb el cap.

—No podem deixar la part oriental sense defensa. El Japó continua sent un perill.

—El Japó no ens atacarà pas, això ja ho sabem! —Volòdia va mirar la seva mare. Sabia que no havia de parlar dels serveis secrets davant d’ella, però tot i així ho feia—. La font de Tòquio que ens va avisar, encertadament, que els alemanys estaven a punt per a la invasió ara ens ha dit que els japonesos no ho faran. No tornarem a cometre el mateix error, oi?

—Sempre és de mal valorar la informació dels serveis d’intel·ligència.

—No tenim cap més opció! —va exclamar Volòdia, irritat—. Tenim vint exèrcits en reserva, un milió d’homes. Si els despleguem, Moscou pot sobreviure. Si no, estem acabats.

Semblava que Grigori s’havia atabalat.

—No parlis d’aquesta manera, ni en privat.

—Per què? És probable que aviat sigui mort, de tota manera.

La seva mare es va posar a plorar.

—Mira què has aconseguit —va dir el seu pare.

Volòdia va sortir de la cuina. Mentre es posava les botes rumiava per què havia escridassat el seu pare i fet plorar la seva mare. Va veure que era perquè estava convençut que Alemanya derrotaria la Unió Soviètica. La reserva de vodka de la seva mare per utilitzar com a moneda de canvi durant l’ocupació nazi l’havia obligat a enfrontar-se amb la realitat. «Perdrem», va pensar. «La fi de la revolució russa és a prop».

Es va posar l’abric i el barret, va tornar a la cuina, va fer un petó a la seva mare i va abraçar el seu pare.

—I ara, d’on ve tot això? —va dir l’home—. Si només te’n vas a treballar…

—Per si no ens tornem a veure —va dir Volòdia, i després se’n va anar.

Quan travessava el pont per anar cap al centre va veure que no funcionava el transport públic. El metro era tancat i no es veien autobusos ni tramvies enlloc.

Semblava que imperaven les males notícies.

El butlletí del SovInformBuró transmès aquell matí per la ràdio i pels altaveus negres que hi havia a les cantonades havia estat inusualment veraç. «Durant la nit del 14 al 15 d’octubre, ha empitjorat la posició del front occidental», havia dit. «Un gran nombre de tancs alemanys s’ha obert pas entre les nostres defenses». Tothom sabia que el SovInformBuró sempre mentia, per tant, el poble tenia coll avall que la situació real encara era pitjor.

El centre de la ciutat havia quedat embussat a causa dels refugiats que arribaven de ponent, traginant les pertinences en carretons, menant ramats de vaques famèliques, de porcs llardosos i d’ovelles ben xopes, camí de les terres de llevant, desesperats per allunyar-se tan com podien dels alemanys, que no paraven d’avançar.

Volòdia va intentar trobar algú que el portés. Aquells dies no circulaven gaires vehicles civils per Moscou. S’estalviava el combustible per a les interminables corrues de combois militars que circulaven per l’avinguda circular l’Anella dels Jardins. Se li va aturar un jeep GAZ-64.

Des del vehicle descapotat va poder veure els estralls de les bombes. Els diplomàtics que tornaven de Londres deien que allò no era res comparat amb el bombardeig de la capital britànica, però els moscovites ho trobaven prou greu. Van passar per davant d’uns quants edificis derruïts i d’un grapat de cases de fusta cremades.

Grigori, que s’encarregava de la defensa contra els atacs aeris, havia muntat canons antiaeris al cim dels edificis més alts i havia llançat globus de defensa per sota dels núvols de neu. La decisió més curiosa que havia pres, però, era fer pintar de verd i marró, estil camuflatge, les cúpules bulbiformes daurades de la ciutat. Davant de Volòdia havia admès que això no canviaria la precisió —o la imprecisió— dels bombardejos, però donava als ciutadans la sensació de protecció.

Si guanyaven els alemanys, i els nazis governaven Moscou, no educarien com a comunistes patriotes els nebots de Volòdia, el nen i la nena bessons de la seva germana Anya, sinó com a submisos nazis, saludant Hitler. Rússia seria com França, un país sotmès a servitud, tal vegada regit en part per un govern profeixista, obedient, que faria batudes de jueus per enviar-los a camps de concentració. Valia més no pensar-hi. Volòdia volia un futur en què la Unió Soviètica s’alliberés del nefast domini de Stalin i de la brutalitat de la policia secreta, i comencés a construir l’autèntic comunisme.

Quan va arribar a l’edifici del quarter general, a l’aeròdrom de Khodinka, va notar que l’atmosfera estava impregnada d’unes volves grisenques, que no eren de neu sinó de cendra. Els serveis secrets de l’Exèrcit Roig cremaven els arxius per evitar que caiguessin en mans de l’enemic.

Feia poc que havia arribat al seu despatx quan hi va entrar el coronel Lémitov.

—Vas enviar un informe a Londres sobre un físic alemany anomenat Wilhelm Frunze. Una iniciativa perfecta. Ha donat molt bons resultats. Bona feina.

«I quina importància té?», pensava Volòdia. Els Panzers només eren a cent cinquanta quilòmetres. Ja era tard perquè els espies fessin algun servei. Però va fer un esforç per concentrar-se.

—En Frunze, sí. Vam estudiar junts a Berlín.

—Londres l’ha contactat i està disposat a parlar. S’han trobat en una casa segura.

Mentre Lémitov parlava, Volòdia jugava amb la corretja del rellotge de polsera. No era gens normal en ell aquell estat d’inquietud. Estava nerviós. A tothom li passava el mateix.

No va respondre. Era evident que, de la trobada, se n’havia tret informació, altrament, Lémitov no n’hi parlaria.

—Segons Londres, al principi, Frunze es va mostrar cautelós, sospitava que el nostre home pertanyia a la policia secreta britànica —va dir Lémitov, somrient—. En realitat, després del primer contacte, se’n va anar als jardins del Palau de Kensington, va trucar a la porta de la nostra ambaixada i va demanar que li confirmessin que el nostre home no era un impostor.

—Un autèntic principiant —va concloure Volòdia, sorneguer.

—Exactament —va dir Lémitov—. Un esquer d’informació falsa no hauria fet una cosa tan estúpida.

La Unió Soviètica no estava acabada, ni de bon tros; per tant, Volòdia havia de tirar endavant com si Willi Frunze fos important.

—I què és el que ens ha passat en Frunze?

—Diu que ell i els seus companys científics col·laboren amb els nord-americans per construir una superbomba.

Volòdia va recordar, sobresaltat, el que Zoia Vorótsintsev li havia explicat. Això confirmava els pitjors malsons de la noia.

—Hi ha un problema amb la informació —va continuar Lémitov.

—Quin?

—L’hem traduïda, però no n’entenem ni un borrall. —Lémitov li va passar un plec de fulls mecanografiats.

—Separació d’isòtops per mitjà de difusió gasosa. —Volòdia va llegir en veu alta un dels títols.

—Ja veus a què em refereixo.

—A la universitat vaig estudiar llengües, no física.

—Però en una ocasió vas explicar que coneixies una noia que era física —va dir Lémitov, somrient—. Una rossa molt bonica que no va voler anar al cine amb tu, si no ho recordo malament.

Volòdia es va enrojolar. Havia parlat de Zoia amb Kamen i aquest ho devia haver fet córrer. El problema de tenir un cap espia era que ho sabia tot.

—És una amiga de la família. Em va parlar d’un procés explosiu anomenat fissió. Li’n pregunto alguna cosa?

—De manera extraoficial i informal. No vull fer-ne un gra massa fins que no ho hagi entès. Podria ser que Frunze fos un guillat i que aquí quedéssim com uns passerells. Descobreix de què van els informes i si això de Frunze té alguna lògica científica. Suposant que sí, els britànics i els nord-americans podrien construir una superbomba? I els alemanys també?

—Fa un parell o tres de mesos que no la veig, la Zoia.

Lémitov va arronsar les espatlles. Tenia poca importància fins a quin punt Volòdia conegués la tal Zoia. A la Unió Soviètica, mai no era opcional la resposta a les preguntes plantejades per les autoritats.

—La localitzaré.

Lémitov va assentir.

—Avui mateix.

Després se’n va anar.

Volòdia va arrufar el front, pensatiu. Zoia estava segura que els nord-americans feien una superbomba, i havia estat prou convincent perquè Grigori en parlés a Stalin, però aquest havia menyspreat la idea. En aquells moments, un espia a Anglaterra afirmava el que ja havia dit Zoia. Semblava que la noia anava ben encaminada. I que Stalin l’havia vessada, altre cop.

Els dirigents de la Unió Soviètica tenien la perillosa tendència de negar la veritat de les males notícies. La setmana anterior mateix, en una missió de reconeixement aeri, s’havien localitzat vehicles blindats alemanys a només cent vint-i-cinc quilòmetres de Moscou. L’Estat Major s’havia negat a creure-s’ho fins que se n’havia confirmat dues vegades la localització. Després havia ordenat que es detingués l’oficial que n’havia informat i que l’NKVD el torturés per «provocació».

Era difícil pensar a llarg termini quan els alemanys eren a tocar, però el que no es podia deixar de banda era la possible existència d’una bomba capaç d’arrasar Moscou, ni en aquells moments d’extrem perill. Si els soviètics vencien els alemanys, després podien ser atacats pels britànics i els nord-americans: una cosa semblant al que havia passat després de la guerra del 1914-1918. Podia ser que l’URSS es veiés desemparada davant d’una superbomba imperialista-capitalista?

Volòdia va encarregar al seu ajudant, el tinent Bélov, que localitzés Zoia.

Mentre esperava que li passés l’adreça, va examinar els informes de Frunze, en l’original anglès i en la traducció, bo i memoritzant el que li van semblar les frases clau, ja que no podia treure aquells papers de l’edifici. En una hora va aconseguir entendre-ho prou per formular unes quantes preguntes.

Bélov va descobrir que Zoia no era ni a la universitat ni a l’edifici que hi havia a prop destinat als científics. L’encarregat del bloc, però, li havia dit que havien reclutat els residents joves per ajudar a construir les defenses interiors de la ciutat i li havia explicat exactament on era Zoia.

Volòdia es va posar l’abric i va sortir.

Estava emocionat, però no sabia del cert si era per Zoia o per la superbomba. Potser per totes dues coses.

Va aconseguir un ZIS de l’exèrcit i un xofer.

Quan passava per davant de l’estació de Kazan —la dels trens que anaven cap a l’est— va veure que hi havia un gran rebombori. Semblava que la gent no podia entrar a l’estació, i encara menys pujar als trens. Homes i dones benestants, amb criatures, animals de companyia, maletes i baguls, maldaven per arribar a l’entrada. El va sorprendre que alguns fins i tot es barallaven a cops de puny i puntades de peu amb tot el desvergonyiment del món. Uns quants policies s’ho miraven, impotents: hauria fet falta tot un exèrcit per restablir-hi l’ordre.

En general, els xofers militars eren reservats, però el que el portava aquell dia no es va poder estar de parlar.

—Trepa de covards… —va fer—. Fugen i ens deixen perquè lluitem contra els nazis. Mi-te’ls, amb el cony d’abrics de pells i tot!

Volòdia va quedar sorprès. La crítica a l’elit dirigent era perillosa. Qui feia un comentari com aquell s’hi jugava una denúncia i es podia passar un parell de setmanes al soterrani de l’NKVD de la plaça Lubianka. I sortir-ne desgraciat per a tota la vida.

Volòdia tenia la inquietant sensació que aquell sistema de jerarquia i defensa tan rígid que havia aguantat el comunisme soviètic s’estava afeblint i desintegrant.

Van trobar el grup de la barricada precisament on havia dit l’encarregat de l’edifici. Volòdia va sortir del cotxe, va dir al xofer que l’esperés i va examinar l’obra.

La carretera principal estava ocupada per unes defenses de tipus eriçó, que consistien en tres peces de via de tren, d’una llargada d’aproximadament un metre cadascuna, soldades pel centre, que formaven un asterisc dret de tres potes amb els braços enlaire. Pel que semblava, feien estralls amb les erugues.

Darrere de la zona de l’eriçó, estaven excavant amb pics i pales una rasa antitanc, i més enllà construïen un mur amb sacs de sorra, des d’on dispararien els defensors. Havien deixat entre els obstacles un corredor estret en ziga-zaga perquè hi poguessin continuar circulant els moscovites fins que arribessin els alemanys.

Quasi tota la feina d’excavar i de construir la feien dones.

Volòdia va veure Zoia davant d’una muntanya de sorra: amb una pala, n’anava omplint sacs. Es va aturar un moment i la va observar de lluny. Portava un abric ben brut, mitenes de llana i botes de feltre. Duia la cabellera rossa tapada amb un parrac descolorit, lligat sota la barbeta. Tenia la cara tota esquitxada de fang, però així i tot era atractiva. Manipulava la pala a un ritme constant i treballava amb gran eficàcia. El supervisor va fer sonar un xiulet i el treball es va aturar.

Zoia es va asseure en una pila de sacs de sorra i de la butxaca de l’abric va agafar un paquetet embolicat amb paper de diari.

—Podies haver aconseguit dispensa d’aquesta feina —va dir Volòdia, asseient-se-li al costat.

—És la meva ciutat —va dir ella—. Per què no hauria d’ajudar a defensar-la?

—O sigui que no has fugit cap a l’est.

—Jo no fujo dels malparits dels nazis.

Aquella vehemència el va sorprendre.

—Molta gent ho fa.

—Ja ho sé. Em pensava que tu ho hauries fet fa temps.

—Tens molt mala opinió de mi. Et penses que sóc d’una elit de gent egoista.

Ella va fer un gest d’indiferència.

—Els qui es poden escapolir, ho solen fer.

—Doncs, t’equivoques. Tota la meva família continua aquí, a Moscou.

—Potser t’he jutjat malament. Et ve de gust una mena d’empanada? —Va desfer el paper i en va deixar a la vista quatre d’un color sospitós, embolicades amb fulles de col—. Tasta’n una.

L’hi va acceptar, en va menjar una queixalada i no hi va trobar gaire gust.

—Què és?

—Peles de patata. Te’n donen tota una galleda plena de franc a la porta del darrere de qualsevol cantina del partit o d’un menjador d’oficials. Les piques bé amb la trituradora, les bulls fins que s’estoven, les barreges amb farina i llet, hi poses sal, si és que en tens, i les fregeixes amb llard.

—No sabia que estàveu tan malament —va dir Volòdia, una mica violent—. Sempre pots venir a fer algun àpat a casa.

—Gràcies. I què et porta per aquí?

—Una pregunta. Què és la separació d’un isòtop per difusió gasosa?

Ella se’l va mirar.

—Valga’m Déu! Què ha passat?

—No ha passat res. Simplement estava intentant valorar una informació sospitosa.

—A la fi construirem una bomba de fissió?

La reacció d’ella li va dir que la informació de Frunze probablement tenia la seva base. Zoia de seguida havia comprès el que li havia dit.

—Respon-me la pregunta, si us plau —va dir ell, seriós—. Encara que siguem amics, es tracta d’una qüestió oficial.

—Està bé. Tu saps què és un isòtop?

—No.

—Hi ha elements que existeixen en formes lleugerament diferents. Els àtoms de carboni, per exemple, sempre tenen sis protons però alguns tenen sis neutrons, i d’altres, set o vuit. Els tipus diferents són isòtops, i s’anomenen carboni-12, carboni-13 i carboni-14.

—És prou senzill, fins i tot per a un estudiant de llengües —va dir Volòdia—. I per què és important?

—L’urani té dos isòtops, l’U-235 i l’U-238. Tots dos es troben barrejats en l’urani natural, però només l’U-235 és explosiu.

—O sigui que els hem de separar.

—Teòricament, una de les maneres de fer-ho és amb la difusió gasosa. Quan un gas es difon a través d’una membrana, les molècules més lleugeres hi passen més de pressa, de manera que el gas que en surt té més isòtops inferiors. Ara bé, jo això no ho he vist fer mai.

L’informe de Frunze deia que els britànics construïen una central de difusió a Gal·les, a l’oest del Regne Unit. Els Estats Units també en construïen una.

—Podria tenir un altre objectiu una central d’aquestes?

—Jo no sé que hi hagi cap altra raó per separar els isòtops. —Zoia va fer que no amb el cap—. Pensem en les probabilitats —va dir—. Qui prioritza aquest tipus de procés en temps de guerra o bé s’ha tornat boig o està construint una arma.

Volòdia va veure un cotxe que s’acostava a la barricada i que començava a negociar perquè el deixessin passar pel corredor en ziga-zaga. Era un KIM-10, un cotxe petit de dues portes pensat per a famílies benestants. Tenia un límit de velocitat de noranta-cinc quilòmetres per hora, però aquell anava tan carregat que segur que no en feia ni seixanta-cinc.

Conduïa aquell cotxe un home de més de seixanta anys, amb barret i abric de llana d’estil occidental. Al seu costat hi havia una jove amb un barret de pell. Tot el seient del darrere era ple de caixes de cartró i al capó hi duia un piano subjectat de qualsevol manera.

Es veia prou clar que es tractava d’un veterà de l’elit dominant que intentava sortir de la ciutat amb la dona, o l’amant, i tots els objectes de valor que havia pogut entaforar en el cotxe; en definitiva, el tipus de persona que Zoia considerava que Volòdia era, potser la raó per la qual no havia volgut sortir amb ell. «Tant de bo canviés d’opinió», va pensar.

Una de les voluntàries de la barricada va desplaçar un dels eriçons de defensa davant del KIM-10 i Volòdia va veure de seguida que hi hauria problemes.

El cotxe va anar avançant a poc a poc fins que el parafang va tocar les vies. Semblava que el conductor comptava apartar-les amb un cop de morro. S’hi van acostar altres noies. El dispositiu estava pensat per mantenir-se al seu lloc encara que l’empenyessin. Tenia les potes enfonsades a terra, barrades. Es va sentir un so de metall que es torçava en deformar-se el parafang del vehicle. El conductor va fer marxa enrere.

—Aparteu això ara mateix! —va cridar, traient el cap per la finestreta. Ho deia en el to de qui està acostumat que l’obeeixin.

Una voluntària de mitjana edat, fornida, que anava amb una gorra d’home, de quadres, va plegar els braços cridant:

—Aparta-ho tu mateix, desertor!

El conductor va sortir, encès de ràbia. Volòdia va quedar parat de veure que es tractava del coronel Bóbrov, a qui havia conegut a Espanya: el cèlebre militar que matava d’un tret a la nuca els seus propis homes si es batien en retirada. «No hi ha clemència per als covards» havia estat la seva divisa. A Belchite, Volòdia havia vist personalment com matava tres membres de les Brigades Internacionals que s’havien replegat quan s’havien quedat sense munició. Aquell dia anava vestit de civil. Volòdia es va preguntar si dispararia contra la dona que li barrava el pas.

Bóbrov va baixar del cotxe i va agafar l’eriçó. Pesava més del que es pensava, però fent un gran esforç, el va apartar.

Quan se’n tornava cap al cotxe, la dona de la gorra li va col·locar altre cop l’eriçó al davant.

El grup de voluntàries es va aplegar al voltant i observava l’enfrontament entre rialletes i bromes.

Bóbrov es va acostar a la dona i es va treure una tarja d’identificació de la butxaca de l’abric.

—Sóc el general Bóbrov! —va dir. El devien haver ascendit quan va tornar d’Espanya—. Deixeu-me passar!

—I tu et consideres militar? —va fer la dona, amb menyspreu—. I com és que no lluites?

Bóbrov es va posar vermell. Sabia que el retret d’ella tenia lògica. Volòdia es va preguntar si no devia haver estat aquella dona tan jove qui l’havia convençut per fugir.

—Doncs jo et considero un traïdor —va dir la voluntària de la gorra—. Mira que intentar escapar-te amb el piano i la puteta aquesta… —Després, amb un revés, li va fer volar el barret.

Volòdia va quedar bocabadat. Mai no havia vist una manca de respecte a l’autoritat com aquesta a la Unió Soviètica. A Berlín, abans que els nazis arribessin al poder, un dia va quedar sorprès de veure que uns alemanys normals i corrents es discutien amb agents de la policia; però al seu país això no havia passat mai.

El grup de dones va aplaudir.

Bóbrov encara tenia aquells cabells tan blancs ben arranats. Va veure com el barret rodolava per la calçada molla. Va estar a punt de perseguir-lo, però s’ho va repensar.

Volòdia no va pas sentir la temptació d’intervenir. No podia fer res contra tanta gent i, a més, no tenia cap simpatia per Bóbrov. Al contrari, trobava que no estava malament que el tractessin amb la mateixa brutalitat que ell havia demostrat envers els altres.

Una altra de les voluntàries, una dona gran que s’abrigava amb una flassada ben bruta, va obrir el portaequipatge del cotxe.

—Mireu tot això! —va exclamar. Era ple de maletes de cuiro. En va estirar una i en va començar a remenar les tanques. Se li va obrir i tot el que hi havia a dins va caure a terra: roba interior amb randes, combinacions i camises de dormir de fil, mitges i camisoles de seda, evidentment, tot fet a Occident, unes peces tan delicades que cap russa normal i corrent mai no havia vist, i no diem ja comprat. Aquella llenceria tan fina va anar a parar al fang del carrer, on les peces es van anar enganxant com pètals de flor en un femer.

Algunes de les dones es van llançar a recollir-les. D’altres agafaven més maletes. Bóbrov se’n va anar a més córrer a la part de darrere del cotxe i va començar a clavar empentes a les dones. Volòdia va veure que anaven mal dades. Probablement Bóbrov portava una arma i la trauria d’un moment a l’altre. Però, de sobte, la de la flassada va brandar la pala i va clavar un cop contundent al cap del general. Una dona capaç d’obrir una rasa no podia pas ser una nyicris; amb la patacada es va sentir un so somort esgarrifós. Quan Bóbrov va caure a terra, la dona li va clavar un cop de peu.

La jove amant va sortir del cotxe.

—Què, ens ajudes a acabar? —li va dir la de la gorra, i tothom es va posar a riure.

L’amiga del general, que per l’aspecte devia tenir vora trenta anys, va abaixar el cap i va mirar de tornar a peu pel camí per on havia arribat el cotxe. La voluntària de la gorra de quadres li va clavar una empenta, però ella es va escapolir entre les defenses i va arrencar a córrer. L’altra li va anar al darrere. La noia portava sabates d’ant de taló alt i va relliscar i va caure. El barret de pell també va anar per terra. Es va aixecar com va poder i va reprendre la cursa. La voluntària es va llançar cap al barret i va deixar marxar l’amant del militar.

Ja hi havia totes les maletes obertes al voltant del cotxe abandonat. Les treballadores en van treure les caixes del seient del darrere, les van girar i en van buidar el contingut pel carrer. La coberteria va quedar escampada, la vaixella de porcellana, trencada, i la cristalleria, feta miques. Van arrossegar pel fang els llençols brodats i les tovalloles blanques. Enmig de l’asfalt va quedar una dotzena de parells de sabates elegants.

Bóbrov va aconseguir posar-se de genolls, intentava aixecar-se. La dona de la flassada li va clavar un altre cop de pala, i ell es va desplomar. Després, li va descordar aquell abric de llana fina i va mirar de treure-l’hi. Bóbrov lluitava, s’hi resistia. La dona es va enfurismar i li va anar clavant cops fins que va quedar estabornit a terra, immòbil, amb la closca arranada ben plena de sang. Aleshores, la dona va llençar la flassada vella amb què s’abrigava i es va posar l’abric de Bóbrov.

Volòdia es va acostar al cos inert del general. Va veure que tenia la mirada clavada, exànime. Es va agenollar per comprovar si exhalava l’alè, si li notava algun batec o el pols. Res. L’home era mort.

—No hi ha clemència per als covards —va dir Volòdia, però va tancar els ulls de Bóbrov.

Algunes de les dones van deslligar el piano. L’instrument va lliscar del capó del cotxe i va anar a parar a terra fent un espetec discordant. Animades, el van començar a aixafar amb pic i pala. Un altre grup es barallava pels objectes escampats: n’hi havia que arrambaven coberts, d’altres que arreplegaven llençols o esquinçaven aquella roba interior tan delicada, forcejant per quedar-se-la. Van començar les baralles. Una tetera de porcellana va sortir volant i de poc no toca de ple el cap de Zoia.

Volòdia se’n va tornar de pressa cap on era la noia.

—Això acabarà en un aldarull —va dir—. He vingut amb un cotxe de l’exèrcit i un xofer. Si vols, et trauré d’aquí.

La noia va dubtar un segon.

—Gràcies —va respondre. Van arrencar a córrer cap al cotxe, s’hi van ficar i es van allunyar d’allí.





II


La fe d’Erik von Ulrich en el Führer va quedar confirmada amb la invasió de la Unió Soviètica. Mentre els exèrcits alemanys recorrien la immensitat de Rússia, escombrant l’Exèrcit Roig com aquell qui res, Erik s’emocionava amb la fulgurant estratègia del dirigent a qui era fidel amb cos i ànima.

La tasca no era fàcil. Durant aquell octubre plujós, el camp s’havia convertit en un fangar: en deien el «rasputitsa», l’època en què desapareixien els camins. L’ambulància d’Erik avançava amb penes i treballs per una zona empantanada. Al davant del vehicle es va aixecar una onada de fang que el va anar frenant a poc a poc, fins que va arribar un punt en què, per poder tirar endavant, ell i Hermann van haver de sortir i obrir camí amb les pales. Tot l’exèrcit alemany estava igual; l’embranzida cap a Moscou s’havia alentit fins a convertir-se en un moviment a pas de tortuga. D’altra banda, amb les carreteres convertides en fanguissars, els camions de subministrament no arribaven mai. A l’exèrcit li faltava munició, combustible i menjar, i la secció d’Erik ja perillava per la manca de medecines i altres instruments sanitaris imprescindibles.

Per això mateix, Erik s’havia alegrat de veure que a principi de novembre gelava. El glaç semblava una benedicció, ja que tornava a endurir els camins i permetia que l’ambulància es desplacés a una velocitat normal. Tanmateix, amb l’uniforme d’estiu i la roba interior de cotó, el jove tremolava com una fulla d’arbre: l’equip d’hivern encara no havia arribat d’Alemanya. Tampoc no havien arribat els lubrificants per a baixes temperatures, imprescindibles per mantenir en funcionament el motor de l’ambulància, i els de tots els camions, els tancs i l’artilleria de l’exèrcit. Quan eren en ruta, de nit, Erik es llevava cada dues hores per engegar el motor i deixar-lo en marxa cinc minuts, l’única manera que no es congelés el combustible i no se solidifiqués el líquid de refrigeració. Així i tot, cada matí, una hora abans d’engegar el motor, encenia amb molta cura un petit foc sota l’ambulància.

Centenars de vehicles s’espatllaven i havien de deixar-los abandonats pel camí. Els avions de la Luftwaffe, que es quedaven a la intempèrie tota la nit en aeròdroms improvisats, es congelaven del tot i es negaven a posar-se en marxa, de manera que els soldats es quedaven sense cobertura aèria.

Malgrat tot, els russos es replegaven. Lluitaven de valent, però sempre acabaven retrocedint. La secció d’Erik s’havia d’aturar constantment per retirar cadàvers de russos, i els cossos congelats que s’apilaven al peu del camí formaven uns talussos esgarrifosos. L’exèrcit alemany assetjava Moscou, implacable, sense pietat.

Aviat, pensava Erik, veuria que els Panzer travessaven majestuosament la plaça Roja mentre a les torres del Kremlin onejaven exultants les banderes amb l’esvàstica.

Mentrestant, estaven a deu graus sota zero i la temperatura no parava de baixar.

L’hospital de sang d’Erik era en una petita població del costat d’un canal glaçat, envoltat per un bosc d’avets. Ell no sabia com es deia aquell lloc. Els russos ho solien destruir tot en la retirada, però aquella població havia sobreviscut més o menys intacta. Hi quedava un hospital modern, del qual s’havien fet càrrec els alemanys. El doctor Weiss havia donat ordres enèrgiques als metges perquè enviessin els pacients a casa, tant li feia la malaltia que tinguessin.

En aquells moments, Erik observava un pacient, un noi d’uns divuit anys, amb símptomes greus de congelació. Tenia la pell de la cara d’un groc cerós, dura i glaçada al tacte. Quan Erik i Hermann li van tallar la fina tela de l’uniforme d’estiu, van veure que els braços i les cames eren plens de butllofes moradenques. Duia les botes esquinçades, trencades i farcides de paper de diari, cosa que deixava palès el patètic intent de protegir-se del fred. Quan Erik els hi va treure, va notar la característica sentor de podridura de la gangrena.

Malgrat tot, va pensar que encara podrien salvar el noi de l’amputació.

Sabien com s’havia de fer. Tractaven més soldats per casos de congelació que per ferides en combat.

Va omplir una banyera i després entre ell i Hermann Braun van ficar el noi dins l’aigua tèbia.

Mentre el cos es descongelava, Erik l’anava observant. Va veure el color negre de la gangrena en un peu i en els dits de l’altre.

Quan l’aigua es va començar a refredar, el van treure de la banyera, el van eixugar amb molt de compte, el van posar en un llit i el van cobrir amb mantes. Tot seguit, el van envoltar de pedres calentes embolicades amb tovalloles.

El noi estava conscient i despert.

—Perdré el peu? —va preguntar.

—Això és cosa del metge —va respondre Erik instintivament—. Nosaltres només som infermers.

—Però veuen molts pacients —va insistir el noi—. Què n’opinen?

—Jo diria que se’n pot sortir bé —va dir Erik.

Si no, ja sabia què passaria. Weiss amputaria els dits del peu que no estava tan afectat fent servir una cisalla tipus tenalla. L’altra cama, la tallaria per sota del genoll.

Weiss va arribar uns minuts després i va examinar el peu del noi.

—Prepari el pacient per a l’amputació —va dir amb brusquedat.

Erik estava desolat. Un altre jove fort passaria la resta de la seva vida esguerrat. Quina llàstima!

El noi, però, ho veia d’una altra manera.

—Gràcies a Déu —va dir— no hauré de lluitar més.

Mentre el preparaven per a la cirurgia, Erik va pensar que aquell pacient era un dels molts que tenien una actitud derrotista, i entre aquests hi havia la seva pròpia família. Pensava molt en el seu difunt pare i una profunda ràbia es barrejava amb l’aflicció i el dolor per la pèrdua. El seu progenitor no s’hauria unit a la majoria per celebrar el triomf del Tercer Reich, va pensar amb amargor. S’hauria queixat del que fos, hauria qüestionat les opinions del Führer i minat la moral de les forces armades. Per què havia estat tan rebel? Per què s’havia aferrat tant a l’antiquada ideologia de la democràcia? La llibertat no havia fet res per Alemanya, el feixisme, en canvi, havia salvat el país!

Estava enrabiat amb el seu pare, però unes llàgrimes ardents li van negar els ulls quan va pensar en la manera en què havia mort. De primer, Erik havia negat que la Gestapo l’hagués matat, però no va trigar gaire a adonar-se que podia ser cert. No tenien res de catequistes: apallissaven els qui explicaven mentides infames sobre el govern. El seu pare havia insistit a preguntar per què el govern matava les criatures discapacitades. Havia estat prou ximple per escoltar la seva esposa anglesa i aquella filla seva tan apassionada. Erik se les estimava, i això feia que encara patís més veient-les tan equivocades i obstinades.

Quan va estar a Berlín de permís, Erik va anar a veure el pare de Hermann, la primera persona que l’havia posat en contacte amb l’extraordinària filosofia nazi quan ell i Hermann eren petits. En aquells moments, herr Braun era a les SS. Erik va comentar que en un bar havia conegut un home que explicava que el govern matava els discapacitats en uns hospitals especials. «És cert que els discapacitats són una costosa rèmora per a l’avenç de la nova Alemanya», li va dir herr Braun. «Cal purificar la raça mitjançant la repressió dels jueus i d’altres individus degenerats, i evitar els matrimonis mixtos, d’on surten els mestissos. Ara bé, l’eutanàsia no ha estat mai una política nazi. Som gent determinada, resistent, de vegades fins i tot brutal, però no pas uns assassins. Això és una mentida comunista».

Les acusacions del pare no eren certes. Erik, però, de vegades encara plorava.

Tenia la gran sort d’estar enfeinat fins a dalt de tot. Al matí, sempre hi havia una gran afluència, bàsicament, de ferits del dia anterior. Després venia la calma, abans de les noves baixes del dia.

A mig matí, després d’haver operat el noi de la congelació, el metge, Hermann i ell es van prendre un descans a l’atapeïda sala del personal.

—A Berlín diuen que ja hem guanyat! —va exclamar Hermann, alçant la vista del diari que llegia—. Haurien de venir aquí i veure-ho amb els seus propis ulls.

—El Führer va fer un discurs interessantíssim a l’Sportpalast —va dir el doctor Weiss amb el seu cinisme habitual—. Va parlar de la bestial inferioritat dels russos. A mi, això em tranquil·litza. Tenia la impressió que els russos eren els lluitadors més durs amb què havíem topat. Han lluitat més temps i amb més decisió que els polonesos, els belgues, els holandesos, els francesos o els britànics. Poden anar mal equipats, estar mal dirigits i tirar endavant mig morts de gana, però es llancen contra les nostres metralladores brandant aquells fusells obsolets com si tant se’ls en donés viure o morir. M’alegra sentir que això no és res més que la prova de la seva bestialitat. Ja començava a témer que podia ser gent valenta i patriòtica.

Com sempre, Weiss feia veure que estava d’acord amb el Führer, però, de fet, deia el contrari. Hermann va fer un posat desconcertat, però Erik, que ho havia entès, es va exasperar.

—Siguin com siguin, els russos estan perdent —va dir—. Som a seixanta-cinc quilòmetres de Moscou. Ha quedat demostrat que el Führer tenia raó.

—I que és molt més intel·ligent que Napoleó —va dir el doctor Weiss.

—A l’època de Napoleó no hi havia res que es desplacés amb més rapidesa que un cavall —va replicar Erik—. Avui tenim vehicles de motor i telegrafia sense fils. Les comunicacions modernes ens han permès de reeixir on Napoleó va fracassar.

—O ens ho permetran, quan hàgim pres Moscou.

—Cosa que passarà d’aquí a pocs dies, per no dir unes hores. Això no ho dubti!

—No? Tinc entès que alguns dels nostres generals han proposat que ens aturem on som i creem una línia defensiva. Podem afermar les posicions, procurar-nos noves provisions a l’hivern i tornar a l’ofensiva quan arribi la primavera.

—Ho considero una pèrfida covardia, això! —va respondre Erik, exaltat.

—Tens raó, n’has de tenir perquè és exactament el que, pel que sembla, Berlín va dir als generals. Els del quarter general tenen, evidentment, una perspectiva millor que els que són al front.

—Si pràcticament hem escombrat l’Exèrcit Roig!

—Però sembla que Stalin es vagi traient de la màniga més efectius, és com un mag. Al començament de la campanya, ens pensàvem que comptava amb dues-centes divisions. Ara creiem que en té més de tres-centes. D’on ha tret cent divisions més?

—L’opinió del Führer es demostrarà que és l’encertada, un cop més.

—No cal dir-ho, Erik.

—Encara no s’ha equivocat mai!

—Un home es va pensar que podia volar i es va deixar anar de dalt de tot d’un edifici de deu plantes, i quan passava per la cinquena, agitant inútilment els braços, algú va sentir que deia: «Fins aquí, perfecte!».

Va entrar un soldat apressat a la sala.

—Hi ha hagut un accident —va dir—, a la pedrera del nord del poble. Han topat tres vehicles. Hi ha oficials de les SS ferits.

Les SS, o Schutzstaffel, havien estat en un principi la guàrdia personal de Hitler i en aquells moments constituïen una elit molt poderosa. Erik n’admirava la disciplina, els uniformes tan elegants i la relació especialment estreta que tenien amb Hitler.

—Hi enviarem una ambulància —va dir Weiss.

—És l’Einsatzgruppe, el grup especial —va informar el soldat.

Erik havia sentit alguna cosa sobre els grups especials. Seguien l’exèrcit en el territori conquerit i acorralaven els provocadors i possibles sabotejadors, com ara els comunistes. Probablement muntaven un camp de presoners fora vila.

—Quants ferits hi ha? —va preguntar Weiss.

—Sis o set. Encara treuen gent dels cotxes.

—Doncs, va! Braun i Von Ulrich, aneu-hi de pressa.

Erik estava content. Li agradava fer-se amb els defensors més fervents del Führer, i encara més estar-hi al servei.

El soldat li va passar una nota amb la ruta.

Erik i Hermann es van acabar el te d’una revolada, van apagar els cigarrets i van sortir de la sala. Erik es va posar un abric de pells que havia agafat a un oficial rus mort però no se’l va cordar perquè se li veiés l’uniforme. Van baixar corrents al garatge i Hermann va treure l’ambulància al carrer. Mentrestant, Erik, forçant la vista a través de la neu que no parava de caure, estudiava la ruta.

La carretera sortia de la població i serpentejava pel bosc. Van coincidir amb uns quants autocars i camions que anaven en sentit contrari. La neu de la carretera s’havia endurit i Hermann no podia agafar gaire velocitat en aquella superfície tan llisa. Erik ja veia com havia anat la topada.

Era la tarda i els dies encara eren curts. En aquella època de l’any, la claror començava a les deu i s’acabava a les cinc. A través dels núvols de neu es filtrava una llum grisenca i els alts avets que s’apinyaven a banda i banda de la carretera acabaven d’enfosquir el panorama. A Erik li feia l’efecte que s’havia ficat en un d’aquells contes dels germans Grimm i que seguia un camí que portava a les profunditats d’un bosc on el mal era a l’aguait.

Van buscar un desviament a l’esquerra i el van trobar, custodiat per un soldat que els va indicar el camí. Van continuar per una pista perillosa entre els arbres fins que els va fer senyal un altre guàrdia.

—No vagin més de pressa del que anirien a peu. L’accident s’ha produït per això —els va aconsellar l’home.

Al cap d’un minut van arribar al lloc. Hi havia tres vehicles espatllats que semblava que haguessin quedat soldats entre si: un autocar, un jeep i una limusina Mercedes amb cadenes als pneumàtics. Erik i Hermann van saltar de l’ambulància.

L’autocar era buit. A terra, hi van veure tres homes, que podien ser els ocupants del jeep. Uns quants soldats s’aplegaven al voltant dels altres vehicles. Pel que semblava, intentaven treure’n els homes que hi quedaven.

Erik va sentir una descàrrega de fusells i durant un moment es va preguntar qui disparava, però de seguida li va marxar del cap i es va concentrar en la feina.

Hermann i ell anaven d’home en home, valorant la gravetat de les ferides. Un dels tres que hi havia a terra era mort, l’altre tenia un braç trencat i el tercer semblava que només tenia contusions lleus. A dins del cotxe n’hi havia un de dessagnat, un d’inconscient i un altre que no parava de cridar.

Erik va donar una injecció de morfina al que cridava. Quan la dosi li va haver fet efecte, ell i Hermann el van portar a l’ambulància. Llavors, els soldats van poder alliberar el que havia perdut el coneixement, que havia quedat atrapat enmig de la carrosseria deformada del Mercedes. L’home tenia una ferida al cap molt greu, que li causaria la mort de manera indefectible, va pensar Erik, però no va dir res. Va centrar l’atenció en els del jeep. Hermann va muntar un cabestrell al del braç trencat i Erik va portar el de les contusions a l’ambulància, on el va asseure.

Se’n va tornar cap al Mercedes.

—D’aquí a cinc o deu minuts l’haurem tret —va dir un capità—. Esperi’s.

—Entesos —va respondre Erik.

Va sentir un altre tret i es va endinsar al bosc, encuriosit pel que podia fer allí el grup especial. La neu entre els arbres estava trepitjada i s’hi veien puntes de cigarret, deixies de poma, diaris vells i altra brossa, com si hagués passat per allí una excursió de treballadors d’una fàbrica.

Va arribar a una clariana on hi havia camions i autocars aparcats. S’hi aplegava molta gent. Alguns autocars se n’anaven, evitant el lloc de l’accident, i quan Erik passava per allí n’arribava un. Més enllà d’aquell aparcament improvisat, va topar amb un centenar de russos de totes les edats, aparentment presoners, tot i que molts anaven amb maletes, caixes i sacs, que aferraven com si hi duguessin algun tresor a dins. Un home portava un violí. Una nena amb una nina va cridar l’atenció d’Erik i va notar un mal pressentiment a les entranyes.

Els presoners estaven custodiats per policies armats amb porres. Es veia clar que el grup especial tenia col·laboradors per a totes les tasques. Els policies se’l van mirar, van veure que portava l’uniforme de l’exèrcit alemany sota l’abric, encara descordat, i no li van dir res.

Va continuar i va trobar un presoner rus ben vestit que li va parlar en alemany:

—Sóc el director de la fàbrica de pneumàtics d’aquí. Mai no he cregut en el comunisme, encara que ho hagi fet veure de cara enfora, com han hagut de fer tots els gerents empresarials. Jo el puc ajudar. Sé on és tot. Tregui’m d’aquí, si us plau.

Erik no li va fer cas i va continuar en direcció a on havia sentit el tret.

Va arribar a la pedrera. Era un forat ample i irregular fet a terra, amb les vores perfilades per uns alts avets situats com guardians uniformats de color verd fosc i coberts de neu. En un dels extrems, un llarg pendent portava a la fossa. Mentre l’observava, va veure una dotzena de presoners que baixaven cap aquella vall obaga, de dos en dos, custodiats per soldats.

Es va fixar que entre ells hi havia tres dones i un nen d’uns onze anys. Tenien el camp de presoners en aquella pedrera? Però no portaven cap mena d’equipatge. La neu els queia damunt dels caps, desprotegits, com una benedicció.

—Qui són aquests presoners, sotsoficial? —va preguntar a un sergent de les SS que hi havia allí a prop.

—Comunistes —va dir l’home—. De la vila. Comissaris polítics i tot plegat.

—I aquell nen?

—També hi ha jueus —va dir el sergent.

—Doncs, què són, comunistes o jueus?

—Tant se val!

—No és el mateix.

—Que cony! La majoria dels comunistes són jueus. La majoria dels jueus són comunistes. No ho saps o què?

Erik va pensar que el director de la fàbrica de pneumàtics amb qui havia parlat no era ni una cosa ni l’altra.

Els presoners van arribar al fons rocallós de la pedrera. Fins aquell moment havien anat avançant a poc a poc, com les ovelles d’un ramat, sense parlar entre ells ni mirar enlloc, però aleshores es van animar i van assenyalar una cosa que hi havia a terra. Forçant la vista entre les volves de neu, Erik va veure el que li va semblar que devien ser uns quants cadàvers escampats, amb la roba enfarinada de neu.

Aleshores es va fixar que al caire de la fondalada, entre els arbres, hi havia una dotzena de tiradors. Dotze presoners, dotze tiradors: llavors va comprendre què passava allí, i la incredulitat, barrejada amb el terror que li provocava allò, li va regirar les entranyes.

Van alçar les armes i van apuntar als presoners.

—No —va exclamar Erik—. No ho podeu fer. —Ningú no el va sentir.

Una presonera va deixar anar un xisclet. Erik va veure que agafava el nen d’onze anys i l’aferrava amb els seus braços com si aquest gest pogués aturar les bales. Devia ser la seva mare.

—Foc! —va ordenar un oficial.

Els fusells es van disparar. Els presoners van trontollar i van caure. El retruny va fer davallar una mica de neu dels avets, que va caure damunt dels tiradors i els va enfarinar de blanc pur.

Erik va veure que el nen i la mare queien, encara agafats en l’abraçada.

—No —va dir—. No, si us plau!

El sergent se’l va mirar.

—I a tu, què et passa? —li va dir, irritat—. Vejam, qui ets?

—Sóc infermer —va respondre ell sense apartar la vista de l’espantosa escena de la fossa.

—Què hi fas, aquí?

—He portat una ambulància per als oficials ferits a la col·lisió. —Va veure que custodiaven una dotzena més de presoners pel pendent de la pedrera—. Déu meu, Senyor, el meu pare tenia raó! —va gemegar—. Estem assassinant gent.

—Deixa de ploriquejar i fot el camp cap a l’ambulància.

—Ara mateix, sergent —va respondre.





III


A final de novembre, Volòdia va demanar el trasllat a una unitat de combat. Li semblava que la tasca que feia als serveis d’intel·ligència ja no tenia importància: a l’Exèrcit Roig no li calien espies a Berlín que descobrissin les intencions d’un exèrcit alemany que era a les portes de Moscou. Volia lluitar per la seva ciutat.

Les reserves que tenia envers el govern ja li semblaven trivials. L’estupidesa de Stalin, la brutalitat de la policia secreta, el fet que a la Unió Soviètica res no funcionés com ho havia de fer…, tot això s’havia anat esvanint. L’únic que sentia era l’ardent necessitat de rebutjar l’invasor que amenaçava de portar violència, violacions, fam i mort a la seva mare, la seva germana, als bessons Dimka i Tània, i a Zoia.

Estava totalment convençut que si tothom ho veia d’aquesta manera ja no trobaria espies. Els seus informadors alemanys eren persones que havien decidit que la terrible infàmia dels nazis passava per damunt del patriotisme i de la lleialtat. Els agraïa el valor i la ferma moralitat que els movia. Però ell ho veia d’una altra manera.

I molts dels més joves dels serveis secrets de l’Exèrcit Roig que es van presentar a un batalló de fusellers a principi de desembre opinaven com ell. Volòdia es va acomiadar dels seus pares, va escriure una nota a Zoia per dir-li que esperava sobreviure i tornar-la a veure i se’n va anar al quarter.

A la fi, Stalin havia portat reforços de l’est a Moscou. Es van desplegar tretze divisions siberianes contra els alemanys, que cada cop eren més a prop. De camí cap al front, n’hi havia que s’aturaven a Moscou, i els moscovites que eren al carrer se’ls miraven amb aquells abrics blancs enconxats, les botes de pell de xai, tan calentes, amb els esquís, les ulleres i els ferrenys ponis de les estepes. Van arribar al punt just per al contraatac rus.

Era l’última oportunitat de l’Exèrcit Roig. En els darrers cinc mesos, la Unió Soviètica havia llançat centenars de milers d’homes contra l’invasor. Però en cada ocasió els alemanys s’havien aturat, havien fet front a l’atac i havien continuat la seva avançada implacable. Tanmateix, si aquell cop fallava l’intent d’aturar-los, ja no n’hi hauria cap altre. Els alemanys prendrien Moscou i, un cop tinguessin Moscou, tindrien l’URSS. Aleshores, la seva mare hauria de canviar al mercat negre vodka per llet per alimentar Dimka i Tània.

El quart dia de desembre, les forces soviètiques van sortir de la ciutat en direcció al nord, l’oest i el sud, i van prendre posicions per a l’últim esforç. Es van desplaçar sense llums per no alertar l’enemic. Se’ls va prohibir encendre foc i fumar.

Aquell vespre, uns agents de l’NKVD es van acostar al front. Volòdia no hi va veure Ilià Dvorkin, el seu cunyat amb cara de rosegador, i això que pensava que hi havia de ser. Un parell de nois que ell no coneixia es van presentar al lloc on acampaven Volòdia i una dotzena més d’homes, que en aquells moments netejaven els fusells, i els van fer una sèrie de preguntes: «Heu sentit algú que critiqui el govern?». «Què opineu del camarada Stalin?». «Algun dels vostres camarades posa en qüestió el seny de l’estratègia i les tàctiques de l’exèrcit?».

Volòdia no ho veia clar. Quina importància tenia això en aquells moments? Al cap de pocs dies, Moscou s’hauria salvat o perdut. Qui podia fer cabal de si els soldats remugaven contra els seus oficials? Va tallar d’arrel l’interrogatori dient que ell i els seus homes estaven sota la llei del silenci i que tenia ordres de disparar contra qui la violés, però —va afegir, temerari— que perdonaria la policia secreta si sortia immediatament d’allí.

Això va funcionar, però Volòdia veia clar que l’NKVD estava minant la moral dels soldats al front.

El divendres 5 de desembre al vespre l’artilleria russa va passar a l’acció enmig d’un estrèpit terrible. A la matinada, Volòdia i el seu batalló es van traslladar malgrat la tempesta de neu. Tenien ordres de prendre una petita població de l’altra banda d’un canal.

Volòdia no va fer cas de les ordres d’atacar frontalment les defenses alemanyes: aquella era la tàctica antiquada russa i no considerava que fos el moment d’aferrar-se amb tossudesa a unes idees desassenyades. Va agafar els cent homes de la seva companyia, va pujar riu amunt, va travessar el gel en direcció al nord de la població i després es va desplaçar cap al flanc dels alemanys. Sentia el fragor i el retruny de la batalla a la seva esquerra, cosa que li indicava que era darrere de la línia del front enemic.

La tempesta de neu quasi l’encegava. De tant en tant, el foc de les armes il·luminava un moment els núvols, però la visibilitat arran de terra era tan sols d’uns metres. De tota manera, l’optimisme li va fer pensar que allò ajudaria els russos a acostar-se més als alemanys i agafar-los per sorpresa.

Feia un fred terrible, en algun punt s’havia arribat a trenta-cinc sota zero, cosa negativa per a tots dos bàndols, però pitjor per als alemanys, que no tenien provisions per a aquelles temperatures.

Volòdia va descobrir que els alemanys, en general tan eficaços, no havien consolidat la seva línia i això el va sorprendre una mica. Allà no hi havia trinxeres, ni rases antitanc, ni refugis subterranis. El seu front era una mera sèrie de posts fortificats. Era fàcil esmunyir-se a través de les escletxes fins a la població i buscar blancs fàcils, quarters, cantines i dipòsits de munició.

Els seus homes van matar tres sentinelles per apoderar-se d’un camp de futbol on hi havia aparcats cinquanta tancs. «Tan fàcil és?», pensava Volòdia. I si les forces que havien conquerit mig Rússia estaven esgotades, consumides?

El cadàvers dels soldats soviètics morts en escaramusses anteriors i deixats estar per terra no duien ni botes ni abrics, cosa que feia pensar que els els havien tret els alemanys, mig morts de fred.

Els carrers de la població eren plens de vehicles abandonats: camions buits amb les portes obertes, tancs coberts de neu amb els motors glaçats i jeeps amb el capó enlaire, com si el mecànic els hagués volgut arreglar però, desesperat, hagués abandonat la tasca.

En travessar una carretera principal, Volòdia va sentir el motor d’un cotxe i, a través de la neu que no parava de caure, va entreveure uns fars que se li acostaven per l’esquerra. De primer va pensar que era un vehicle soviètic que havia superat les línies alemanyes, però els seus ocupants van obrir foc contra ells i de seguida va cridar als seus homes que es posessin a cobert. Aquell cotxe era un Kubelwagen, un jeep Volkswagen amb la roda de recanvi al capó. Es tractava d’un model amb un motor refrigerat per aire, i per això no s’havia congelat. Els va passar pel costat com una exhalació, disparant a tort i a dret.

Volòdia va quedar tan parat que ni va pensar a respondre als trets. Què feia un vehicle ple d’alemanys armats fugint de la batalla?

Va portar la companyia a l’altra banda de la carretera. Suposava que a partir d’allí s’haurien d’obrir pas lluitant casa per casa, però van trobar ben poca oposició. Els edificis de la població ocupada estaven tancats i barrats, tots foscos. Si els russos que hi quedaven tenien un xic de seny, devien estar amagats sota el llit.

Anaven passant cotxes per la carretera i Volòdia va determinar que els oficials fugien del camp de batalla. Va ordenar a una secció que es refugiés en un bar amb una metralladora lleugera Degtyarev DP-28 i que anessin disparant contra tots els que passessin per davant. No era pas qüestió de deixar-los amb vida perquè poguessin matar russos l’endemà.

A prop de la carretera principal va localitzar un edifici baix de maons amb força llum darrere d’unes cortines que no tapaven gaire. Es va arrossegar per passar un sentinella que pràcticament no veia res, amb la neu que queia, va mirar a dins i hi va veure uns oficials. Va pensar que havia localitzat el quarter general d’un batalló.

Va donar instruccions en veu baixa als seus sergents i aquests van disparar contra els vidres i després van llançar granades a l’interior. En van sortir uns quants alemanys amb les mans al cap. Un minut després, Volòdia havia pres l’edifici.

Va sentir un nou soroll. Es va concentrar a escoltar arrugant el front, desconcertat. Aquell rebombori li va recordar la gentada d’un partit de futbol. Va sortir de l’edifici que havia fet de quarter general. El soroll venia del front i cada cop era més fort.

Tot d’una va sentir una ràfega de metralladora a uns cent metres i tot seguit, a la carretera principal, un camió va fer un viratge sobtat, va sortir de la calçada, va topar contra un mur i es va incendiar, probablement tocat per les ràfegues de la DP-28 que havia disposat Volòdia. Darrere del camió hi anaven dos vehicles més, que van poder fugir.

Volòdia va anar cap al bar d’una correguda. Va veure la metralladora muntada en el dospeus damunt d’una taula. Era un model que es coneixia popularment com a «tocadiscos», pel carregador en forma de disc que tenia a sobre del canó. Els seus homes xalaven.

—Això és com matar coloms al pati! —va exclamar un d’ells—. Facilíssim!

Un altre havia anat a fer una ràtzia a la cuina i n’havia sortit amb un gran pot de gelat, que per miracle no s’havia fet malbé, i anaven fent torns per cruspir-se’l.

Volòdia va mirar a través de la finestra destrossada del bar. Va veure un altre vehicle que s’acostava, li va semblar que era un jeep, i al darrere, uns homes corrent. Quan es van acostar més, va reconèixer els uniformes alemanys. Després d’aquests en van anar arribant més, primer per dotzenes, després per centenars. Eren els que feien el soroll que li recordava un camp de futbol.

El soldat que accionava la metralladora va apuntar cap al cotxe que s’acostava, però Volòdia li va posar la mà a l’espatlla.

—Espera’t —li va dir.

Va forçar la vista intentant veure alguna cosa entremig de la tempesta de neu i va notar que els ulls li picaven. Només es veien vehicles i més vehicles, homes corrent i després uns quants cavalls.

Un altre dels soldats va alçar el fusell.

—No disparis —va ordenar Volòdia. La gernació se’ls acostava—. És impossible aturar-los, en un tres i no res ens haurien superat. Deixem-los passar. Cobrim-nos.

Els homes es van estirar a terra. El de la metralladora va baixar l’arma de la taula. Volòdia es va asseure a mirar des de l’ampit de la finestra.

El soroll es va convertir en un terrabastall. Els que anaven al davant arribaven al bar i continuaven el camí. Corrien, empassegaven, coixejaven. N’hi havia que portaven el fusell, però la majoria semblava que havien perdut les armes; alguns anaven amb abric i barret, d’altres, amb guerrera i prou. Molts estaven ferits. Volòdia va veure que un home amb el cap embenat queia, avançava uns metres de quatre grapes i finalment es desplomava. Ningú més no s’hi va fixar. Un soldat de cavalleria dalt del cavall en va envestir un d’infanteria i va tirar endavant al galop sense fer cas de res. Els jeeps i els vehicles de comandament circulaven entre la gentada malgrat el perill, patinaven damunt del gel, tocaven el clàxon com desfermats i obligaven els homes a apartar-se a banda i banda per deixar-los passar.

Volòdia va veure que allò era una desbandada de milers de persones. Fugien atropelladament.

A la fi els alemanys havien iniciat la retirada.





11


1941 (IV)





I


Woody Dewar i Joanne Rouzrokh van volar d’Oakland, Califòrnia, a Honolulu en un hidroavió Boeing B-314. El vol de la Pan Am va durar catorze hores. Poc abans d’arribar es van barallar de valent, potser hi havia influït el fet d’haver passat massa temps en un lloc petit.

L’hidroavió era un dels més grans del món, però els passatgers seien en una de les sis petites cabines que tenia, cadascuna amb dues fileres de seients encarades.

—A mi m’agrada més el tren —comentava Woody, incòmode, posant una cama a sobre de l’altra amb dificultat; Joanne va tenir el tacte de no respondre que a Hawaii no s’hi anava amb tren.

El viatge havia estat idea dels pares de Woody. Havien decidit passar unes vacances a Hawaii per anar a veure el germà petit de Woody, Chuck, que hi estava destinat. Havien convidat el fill gran i Joanne la segona setmana de les vacances.

Woody i Joanne s’havien promès. Woody li havia proposat matrimoni a les acaballes de l’estiu, després d’un mes de bon temps i d’amor apassionat a Washington. Joanne havia dit que era massa aviat, però ell havia insistit que feia sis anys que n’estava enamorat, bo i preguntant-li quant de temps li semblava a ella que seria suficient. Joanne, finalment, havia cedit. Havien pensat casar-se pel juny vinent, de seguida que Woody s’hagués graduat a Harvard. Entretant, el fet d’estar promesos els permetia d’anar tots dos a les vacances familiars.

Ella li deia Woods, i ell, Jo.

L’avió va començar a perdre alçada en acostar-se a Oahu, l’illa principal. D’allí estant veien muntanyes boscoses, poblets escampats a les planes i a tota vora, la sorra i les onades.

—M’he comprat un banyador nou —va dir ella. Seien de costat, però el bramul dels quatre motors Wright Twin Cyclone de catorze cilindres no els deixava sentir res.

Woody llegia El raïm de la ira, però no li va costar gaire deixar-lo.

—Em deleixo per veure-te’l posat. —Ho deia de debò. La noia era realment el somni de qualsevol fabricant de vestits de bany. Tot el que es posava tenia un aire sensacional.

Se’l va mirar de reüll, amb les parpelles mig closes.

—Pensava si els teus pares ens hauran reservat les habitacions contigües a l’hotel. —Aquells ulls castanys semblava que s’encenguessin.

El fet d’estar promesos no els permetia de dormir junts, si més no de manera oficial; tanmateix, la mare de Woody ja devia haver calat que eren amants.

—Ja et trobaré, siguis on siguis —va dir ell.

—Val més que sigui així.

—No diguis aquestes coses. Prou incòmode que estic en aquest seient.

Ella va somriure, tota satisfeta.

S’albirava la base naval nord-americana. Una llacuna en forma de fulla de palmera constituïa el port natural. Allà hi havia mitja flota del Pacífic, cap a un centenar de vaixells. Les fileres de dipòsits d’emmagatzemament de combustible semblaven fitxes d’un tauler d’escacs.

Enmig de la llacuna es veia una illa amb una pista. A la part de ponent, Woody hi va localitzar més d’una dotzena d’hidroavions amarrats.

Al costat mateix de la llacuna s’albirava la base aèria de Hickam. Damunt l’asfalt, uns centenars d’avions col·locats amb precisió militar, amb les ales ben arrenglerades.

En la maniobra d’apropament, l’avió va sobrevolar una platja plena de palmeres i vistosos para-sols ratllats, que Woody va prendre per Waikiki, i després, una petita ciutat que per força havia de ser Honolulu, la capital.

Joanne tenia una setmana de vacances al Departament d’Estat, però Woody s’havia hagut de saltar una setmana de classes per fer aquelles vacances.

—M’ha estranyat força això del teu pare —li va dir ella—. Normalment està en desacord amb tot el que et pugui interrompre els estudis.

—Ja ho sé —va respondre Woody—. Però saps quina és l’autèntica raó del viatge, Jo? Es pensa que serà l’última vegada que veurem Chuck viu.

—Valga’m Déu! Ho dius de debò?

—Creu que hi haurà guerra, i Chuck és a la Marina.

—Em sembla que no s’equivoca. Hi haurà una guerra.

—Com és que n’estàs tan segura?

—El món sencer va contra la llibertat. —Va assenyalar el llibre que tenia a la falda, un best-seller anomenat Berlin Diary, del locutor de ràdio William Shirer—. Els nazis tenen Europa —va continuar—. Els bolxevics tenen Rússia. I ara els japonesos agafen el control de l’Extrem Orient. No sé pas com podran sobreviure els Estats Units en un món així. Bé hem de comerciar amb algú!

—Això és més o menys el que opina el meu pare. Diu que entrarem en guerra contra el Japó l’any que ve. —Woody va arrufar el front, tot pensatiu—. Què passa a Rússia?

—Sembla que els alemanys no acaben de ser capaços de prendre Moscou. Abans que ens n’anéssim corria el rumor d’un contraatac massiu per part de Rússia.

—Bones notícies!

Woody va mirar enfora. Ja veia l’aeroport d’Honolulu. L’avió amararia en una badia protegida del final de la pista, o això s’imaginava.

—Espero que no passi res gros mentre sóc fora —va dir Joanne.

—Per què?

—Vull un ascens, Woods, de manera que no m’interessa que hi hagi algú prou espavilat que em faci la pols mentre no hi sóc.

—Un ascens? No me n’havies pas parlat.

—Encara no hi ha res, però jo apunto cap a la direcció d’investigació.

—I vols arribar molt amunt? —va fer ell, somrient.

—M’agradaria una plaça d’ambaixador en algun lloc fascinant i complex, Nanquín o Addis Abeba.

—De debò?

—No hi posis aquest aire escèptic. Frances Perkins és la primera secretària de Treball, i ho fa de primera.

Woody va assentir. Perkins havia estat secretària de Treball des de l’inici de la presidència de Roosevelt, vuit anys enrere, i havia aconseguit el suport sindical per al New Deal. En aquells dies, una dona excepcional podia aspirar al que fos. I Joanne ho era, d’excepcional. De tota manera, va sorprendre Woody que fos tan ambiciosa.

—Però els ambaixadors han de viure a fora —li va dir.

—I no seria fantàstic? Una altra cultura, un clima peculiar, uns costums exòtics.

—Dona…, com encaixa això amb el matrimoni?

—Què dius? —va fer ella, adusta.

—No trobes que és una pregunta normal? —va respondre Woody, arronsant les espatlles.

L’expressió de Joanne no va canviar, fora d’un lleuger moviment als narius: senyal, ho sabia prou bé ell, que s’estava enfadant.

—Te l’he feta jo, aquesta pregunta? —li va dir.

—No, però…

—Què?

—Res, que pensava… Tu dónes per fet que jo viuré on et porti la teva carrera, Jo?

—Intentaré adaptar-me a les teves necessitats, i suposo que tu hauries d’intentar adaptar-te a les meves.

—Però no és el mateix.

—Ah, no? —Ja estava clarament molesta—. Doncs això és nou per a mi.

Woody no sabia com podia ser que la conversa s’hagués agrejat tan de pressa.

—No havíem parlat de tenir criatures? —va dir ell fent l’esforç de posar-hi un to raonable i amistós.

—Les tindràs, com les tindré jo.

—No pas exactament de la mateixa manera.

—Si les criatures d’aquest matrimoni m’han de convertir en una ciutadana de segona, no en tindrem.

—No em referia pas a això!

—Doncs a què coi et referies?

—Si et nomenen ambaixadora d’algun lloc, tu creus que jo ho hauré de deixar tot i anar-me-n’hi?

—Jo comptava que em diries: «Quina oportunitat tan meravellosa per a tu, estimada meva! Jo no m’hi oposaré per res del món». Tan desenraonat ho trobes?

—Sí! —Woody estava desconcertat i enutjat—. Quin sentit té que ens casem si no estem junts?

—Si esclata la guerra, et presentaràs voluntari?

—Suposo que sí.

—I l’exèrcit t’enviarà on els facis falta…, a Europa, a l’Extrem Orient.

—Doncs, sí.

—O sigui que aniries on et portés el deure i em deixaries a casa.

—Si fes falta, sí.

—Però jo no ho puc fer.

—No és el mateix! Per què vols fer veure que sí?

—Mira que curiós: a mi, la carrera i el servei al meu país em semblen importants, tan importants com la teva carrera i el servei al teu país t’ho semblen a tu.

—Dius coses retorçades!

—Mira, Woods, em sap molt de greu que ho vegis així, perquè t’he parlat molt seriosament sobre el nostre futur junts. Ara m’haig de preguntar si en tenim algun en comú.

—I tant que sí! —Woody estava a punt de deixar anar un crit de decepció—. Com és que ha passat això? Com hi hem arribat?

Es va sentir un cop i l’avió va amarar a Hawaii.





II


Chuck Dewar estava esgarrifat de pensar que els seus pares es podien assabentar del seu secret.

A Buffalo mai no havia tingut cap història d’amor seriosa, tan sols quatre arrambades en algun carreró amb nois que amb prou feines coneixia. En bona part s’havia apuntat a la Marina per anar a llocs on pogués manifestar-se com era sense que els seus pares ho descobrissin.

D’ençà de la seva arribada a Hawaii tot havia estat diferent. Allà formava part d’una comunitat clandestina de gent semblant. Anava a bars, a restaurants i a sales de ball on no havia de fer veure que era heterosexual. Havia tingut alguna història i després s’havia enamorat. Molta gent li coneixia el secret.

I en aquells moments tenia els seus pares allí.

Havien convidat Gus Dewar a visitar la unitat de senyals del servei d’intel·ligència, coneguda com l’estació HYPO. Com a membre de la Comissió de Relacions Exteriors del Senat, estava al corrent de molts secrets militars, i ja havia estat al quarter general del servei d’intel·ligència en transmissions de Washington, l’Op-20-G.

Chuck el va recollir a l’hotel, a Honolulu, amb un cotxe de la Marina, una limusina Packard LeBaron. El pare duia un barret de palla blanc.

—La flota del Pacífic. —Va deixar anar un xiulet mentre passaven a la vora del port—. Quin goig que fa!

—Déu n’hi do, eh? —va admetre Chuck. Les embarcacions eren boniques, sobretot les de l’Armada dels Estats Units, pintades, netes i polides. Chuck estava enamorat de la Marina.

—Quants cuirassats, i en línia perfecta —va exclamar Gus, admirat.

—D’això en diem la filera dels cuirassats. Davant de l’illa hi ha amarrats el Maryland, el Tennessee, l’Arizona, el Nevada, l’Oklahoma i el West Virginia. —Els cuirassats tenien noms d’estat—. Al port, també hi tenim el California i el Pennsylvania, però des d’aquí no es veuen.

Al portal principal de la drassana naval, l’infant de marina que feia de sentinella va reconèixer el cotxe oficial i amb un gest els va indicar que passessin. Van arribar a la base de submarins i es van aturar al pàrquing del costat del quarter general, l’antic edifici de l’Administració. Chuck va portar el seu pare a la nova ala que acabaven d’inaugurar.

Allí els esperava el capità Vandermeier.

Aquell oficial era el terror de Chuck: li havia agafat mania i n’ensumava el secret. Li solia dir neneta o cagacalces. Sabia que per poc que pogués el comprometria davant del seu pare. Era un home baixet, rabassut, amb una veu greu i un alè desagradable. Va saludar Gus i li va tocar la mà.

—Benvingut, senador. Per a mi serà un privilegi ensenyar-li la unitat de senyals del servei d’intel·ligència del 14è Districte Naval. —Aquest era el títol deliberadament imprecís que havien posat al grup que controlava els senyals de ràdio de l’Armada Imperial Japonesa.

—Gràcies, capità —va dir Gus.

—Una advertència d’entrada, senador. Es tracta d’un grup informal. És una feina que sol fer gent excèntrica que no sempre porta l’uniforme naval apropiat. L’oficial que se n’encarrega, el comandant Rochefort, porta una jaqueta de vellut vermella. —Vandermeier li va dirigir una rialleta còmplice—. Qualsevol el podria prendre per un marieta acabat.

Chuck va intentar no fer ni el més mínim gest.

—No diré res més fins que no siguem a la zona segura —va afegir Vandermeier.

—Molt bé —va respondre Gus.

Van baixar una escala que duia al soterrani, bo i passant pel davant de dues portes tancades.

L’estació HYPO era un local sense finestres, il·luminat amb fluorescents, on treballaven trenta homes. A banda de les taules i cadires de rigor, hi havia altres escriptoris molt grans amb mapes desplegats al damunt, prestatges on hi havia impressores IBM exòtiques, classificadors i intercaladors, i dos catres on els criptoanalistes feien una becaina durant les maratonianes sessions de desxiframent de codis. Allà n’hi havia que portaven uniformes impecables, però d’altres, tal com li havia advertit Vandermeier, anaven de paisà, força malgirbats, per cert, sense afaitar i, si s’havia de fer cas de la catipén que desprenien, sense rentar.

—Com totes les armades, la japonesa fa servir una colla de codis diferents, els més senzills per a les transmissions menys secretes, com les informacions sobre el temps, i els més complexos per als missatges més complicats —va dir Vandermeier—. Els indicadors que identifiquen el remitent d’un missatge i la seva destinació, per exemple, van en xifrat rudimentari, fins i tot en el cas que el mateix text estigui en xifrat d’alt nivell. Fa poc van canviar el codi dels indicadors, però en pocs dies el vam desxifrar el nou.

—Extraordinari —va dir Gus.

—També podem descobrir, per triangulació, on s’ha originat el senyal. Si comptem amb les ubicacions i els indicadors, ens fem una idea precisa d’on hi ha la major part de vaixells de l’Armada japonesa, encara que no puguem llegir els missatges.

—De manera que sabem on són, la direcció que prenen, però no les ordres que tenen —va dir Gus.

—Sovint és així.

—Però si es volguessin amagar de nosaltres, tot el que haurien de fer és imposar el silenci d’emergència.

—Exactament —va respondre Vandermeier—. Si callen, tota l’operació és inútil i ens han xeringat de dalt a baix.

Se’ls va acostar un home vestit amb jaqueta d’esmòquing i plantofes. Vandermeier el va presentar com el cap de la unitat.

—El comandant Rochefort domina el japonès i també la criptoanàlisi —va explicar Vandermeier.

—Estàvem avançant molt en la desencriptació dels principals codis japonesos fins fa pocs dies —va dir Rochefort—. Però els malparits aquests els van canviar i ens van fotre tota la feina enlaire.

—El capità Vandermeier m’explicava que es poden assabentar de moltes coses sense ni tan sols llegir els missatges —va dir Gus.

—Sí. —Rochefort va assenyalar un mapa mural—. Ara mateix, bona part de la flota japonesa ha abandonat les seves aigües territorials i han posat rumb cap al sud.

—Mal presagi.

—Ja ho pot ben dir. Però, una cosa, senador, segons vostè, quines intencions tenen els japonesos?

—Estic convençut que declararan la guerra als Estats Units. L’embargament que els hem imposat sobre el petroli els fa molt de mal. Els britànics i els holandesos no els en subministren i ara mateix intenten aconseguir-ne de l’Amèrica del Sud. No poden sobreviure indefinidament d’aquesta manera.

—Però què en trauran, d’atacar-nos? —va preguntar Vandermeier—. Un país tan petit com el Japó no pot envair els Estats Units!

—El Regne Unit és un país petit, però ha arribat a dominar el món simplement controlant els mars —va dir Gus—. Els japonesos no tenen cap necessitat de conquerir els Estats Units, en tenen prou de derrotar-nos en una guerra naval per poder controlar el Pacífic, així ningú no els podria aturar el comerç.

—I doncs què creu que fan, anant en direcció sud?

—És probable que s’hagin marcat les Filipines com a objectiu.

—Ja hem reforçat la base que hi tenim —va dir Rochefort amb un gest d’assentiment—. Però hi ha una cosa que em preocupa: el comandament de la flota de portaavions japonesa fa uns quants dies que no ha rebut senyals.

—Silenci d’emergència. —Gus va arrufar el front—. No havia passat mai fins ara?

—Sí. Els portaavions mantenen el silenci quan tornen a les seves aigües territorials. Ens imaginem que l’explicació deu ser aquesta.

—Sembla lògic —va fer Gus amb un cop de cap.

—Sí —va respondre Rochefort—. Però en voldria estar segur.





III


A Fort Street de Honolulu tots els llums de Nadal eren encesos. El vespre del dissabte 6 de desembre el carrer estava ple de gom a gom de mariners amb l’uniforme tropical blanc, barret rodó, també blanc, i mocador nuat negre; tothom estava disposat a passar-se-la bé.

La família Dewar es passejava aprofitant aquell ambient. Rosa de bracet amb Chuck, i Gus i Woody a un costat i l’altre de Joanne.

Woody havia sortit com havia pogut de la baralla amb la seva promesa, disculpant-se d’haver-se equivocat sobre el que Joanne esperava del seu matrimoni. Ella, per la seva banda, havia admès que havia perdut els estreps. En realitat, no hi havia res resolt, però havia estat un bon punt d’acostament arribar a l’habitació, arrencar-se mútuament la roba i llançar-se al llit.

Després, la discussió havia perdut gas i semblava que l’únic que importava de debò era el seu amor. Es van prometre que en el futur parlarien d’aquestes coses amb afecte i tolerància. Un cop vestits, a Woody li va fer l’efecte que havia superat una fita. Hi havia hagut una aferrissada discussió sobre punts de vista diferents, però l’havien superat. Fins i tot podia ser un bon senyal.

Ara anaven a sopar. Woody, sempre amb la càmera, feia fotos del que anava veient. Pel camí, Chuck es va aturar i els va presentar un altre mariner.

—És el meu company Eddie Parry. Eddie, el senador Dewar, la senyora Dewar, el meu germà, Woody, i la senyoreta Joanne Rouzrokh, la seva promesa.

—Molt de gust de conèixer-te, Eddie. Chuck ens n’ha parlat, de tu, a les cartes —va dir Rosa—. Vols venir amb nosaltres a sopar? Anem a un restaurant xinès, no gran cosa.

Woody va quedar sorprès. Això de convidar un desconegut a un àpat familiar no feia per a la seva mare.

—Moltes gràcies, senyora Dewar. Serà un honor —va respondre Eddie amb accent del sud.

Van entrar al restaurant Heavenly Delight i es van instal·lar en una taula de sis. Eddie tenia un tracte formal, deia senyor Dewar a Gus i senyora a Rosa, però se’l veia relaxat. Un cop van haver demanat, va dir:

—He sentit a parlar tant d’aquesta família que és com si els conegués tots.

Eddie era un noi carapigat, amb un somriure ampli. Woody veia que havia caigut bé a tothom. Va preguntar a Rosa si li agradava Hawaii.

—Si t’haig de dir la veritat, m’ha decebut una mica —va respondre ella—. Trobo que Honolulu és com qualsevol altra ciutat dels Estats Units. Me la imaginava més asiàtica.

—Jo també ho trobo —va respondre Eddie—. Tot són cafeteries, motels i grups de jazz.

Va preguntar a Gus si hi hauria guerra. Tothom l’hi demanava.

—Hem fet mans i mànigues per arribar a un modus vivendi amb el Japó —va dir Gus. Woody es va preguntar si Eddie sabia què era un «modus vivendi»—. El secretari d’Estat Hull va mantenir una sèrie de converses amb l’ambaixador Nomura que van durar tot l’estiu. Però sembla que no hi ha manera d’arribar a un acord.

—Quin problema hi ha? —va preguntar Eddie.

—Les empreses nord-americanes necessiten una zona de lliure comerç a l’Extrem Orient. El Japó diu: perfecte, nosaltres també volem lliure comerç, però no solament amb els països del voltant sinó a tot el món. Això, els Estats Units no ho podrien oferir, ni que ho volguessin. Així doncs, el Japó diu que mentre els altres països tinguin la seva pròpia zona econòmica, ells també en volen una.

—Continuo sense veure per què han d’envair la Xina.

—Els japonesos volen soldats a la Xina, a Indoxina i a les Índies Orientals holandeses per protegir els seus interessos —va intervenir Rosa, que sempre intentava veure l’altra costat—, de la mateixa manera que nosaltres, els nord-americans, en tenim a les Filipines, els britànics, a l’Índia, els francesos, a Algèria i així successivament.

—Vist d’aquesta manera, no sembla que els japonesos siguin tan poc raonables!

—No són poc raonables però van errats —va dir Joanne, categòrica—. La conquesta d’un imperi és una solució del segle XIX. El món canvia. Ens apartem dels imperis i ens acostem a les zones econòmiques. Si els concedíem el que demanen, faríem un pas enrere.

Va arribar el menjar.

—Abans no me’n descuidi —va dir Gus—, demà esmorzem a bord de l’Arizona. A les vuit en punt.

—Jo no hi estic pas convidat, però m’han encarregat que us hi acompanyi. Us recolliré a dos quarts de vuit, us portaré amb cotxe a la drassana de l’Armada i després, amb una llanxa, a l’altra banda de la badia —va dir Chuck.

—Perfecte.

—Quina meravella —va fer Woody, tastant l’arròs fregit—. Hauríem de posar menjar xinés al menú del casament.

—No ho crec —va respondre Gus, rient.

—I per què no? És econòmic, i boníssim.

—Un casament és molt més que un àpat, és una ocasió. I parlant de tot, Joanne, he de trucar a la teva mare.

—Sobre el casament? —va fer ella, corrugant les celles.

—Sobre la llista de convidats.

Joanne va deixar els bastonets damunt la taula.

—Hi ha algun problema?

Woody va veure com se li movien els narius i es va adonar que la cosa es complicaria.

—No és exactament un problema —va respondre Gus—. Tinc molts amics i aliats a Washington que es podrien ofendre si no els convidava al casament del meu fill. Volia plantejar que la teva mare i jo compartíssim les despeses.

Woody va veure que el seu pare es comportava amb molta consideració. Tenint en compte que Dave havia venut el negoci per un preu molt econòmic abans de morir, la mare de Joanne no disposaria d’una gran suma de diners per a un casament sofisticat. Però a Joanne no li agradava la idea que uns pares i altres organitzessin la cerimònia sense comptar amb ella.

—De quins amics i aliats estem parlant? —va preguntar amb fredor.

—Bàsicament de membres del Senat i del Congrés. Hi hem de convidar el president, encara que no hi vindrà.

—Quins membres del Senat i del Congrés? —va continuar Joanne.

Woody va veure que la seva mare reia per sota el nas. Li feia gràcia la insistència de Joanne. No hi havia gaire gent que posés Gus entre l’espasa i la paret d’aquella manera.

Gus va començar amb la llista.

Joanne el va interrompre.

—Ha dit Cobb?

—Sí.

—Va votar contra la llei antilinxament!

—Peter Cobb és una bona persona. Però és un polític de Mississipí. Vivim en democràcia, Joanne: hem de representar els nostres votants. Els sudistes no donarien suport a una llei antilinxament. —Es va mirar l’amic de Chuck—. Espero no xafar l’ull de poll de ningú amb el meu comentari, Eddie.

—No cal que vagi amb tants miraments per mi, senyor Dewar —va respondre Eddie—. Sóc de Texas, però m’avergonyeixo de pensar en la política sudista. No suporto els prejudicis. Un home és un home, sigui del color que sigui.

Woody es va mirar Chuck. Se’l veia tan orgullós d’Eddie…

En aquell moment es va adonar que Eddie era més que un company de Chuck.

Una situació estranya.

Al voltant de la taula hi havia tres parelles: el pare i la mare, Woody i Joanne i Chuck i Eddie.

Es va mirar fixament Eddie. L’amant de Chuck, va pensar.

Estranyíssim.

Eddie li va captar la mirada i va somriure amb cordialitat.

Woody va apartar la vista. «Encara bo que el pare i la mare no s’ho han imaginat», va pensar.

Llevat que aquesta fos la raó que hagués mogut Rosa a convidar Eddie a un sopar familiar. Podia ser que ho sabés? Que hi estigués d’acord? No, això era massa.

—En fi, Cobb no té cap altra opció —deia Gus—. Pel que fa a la resta, és un home liberal.

—Això no té res de democràtic —va dir Joanne, encesa—. Cobb no representa el poble del sud. Allà només poden votar els blancs.

—No hi ha res perfecte en aquesta vida —va respondre ell—. Cobb va donar suport al New Deal de Roosevelt.

—Cosa que no significa que l’hagi de convidar al meu casament.

—Jo tampoc no l’hi vull —va intervenir Woody—. Té les mans tacades de sang.

—No és just.

—Nosaltres ho veiem així.

—De fet, la decisió no és del tot vostra. La festa, l’organitza la mare de la Joanne i, si m’ho permet, jo en compartiré les despeses. Suposo que això ens permetrà, si més no, dir-hi la nostra sobre la llista de convidats.

Woody es va relaxar.

—Ostres, és el nostre casament…

Joanne se’l va mirar.

—Potser el que hauríem de fer és un casament senzill a l’ajuntament, amb uns quants amics i prou.

—A mi ja em va bé —va respondre Woody, arronsant les espatlles.

—Molta gent s’ofendria si ho fèiem així —va dir Gus, tot seriós.

—Però nosaltres no —va reblar Woody—. La persona més important d’aquest dia és la núvia. Vull que ella tingui el que desitja.

—Escolteu-me tots —va intervenir Rosa—. No en fem un gra massa. Gus, estimat meu, hauràs d’agafar Peter Cobb a part i explicar-li, amb tot el tacte del món, que tens la sort de tenir un fill idealista, que es casa amb una noia meravellosa i tan idealista com ell, i que han rebutjat tossudament la teva vehement petició de convidar-lo al casament. Que et sap molt de greu, però que en aquest cas no pots seguir les teves inclinacions, de la mateixa manera que ell no pot seguir les seves en la votació de lleis antilinxament. Hi posarà un somriure i dirà que ho entén, que sempre t’ha admirat perquè ets una persona tan recta.

Gus va dubtar un bon moment i després va decidir cedir, benèvol.

—Em penso que tens raó, reina —va dir. Després va dirigir un somriure a Joanne—. En fi, seria ben ximple de discutir-me amb la meva encantadora jove per culpa de Peter Cobb.

—Gràcies… —va dir Joanne—. Hauria de començar a tractar-lo de pare?

Woody quasi va perdre la respiració. No podia haver trobat una resposta més adient. Quina paia tan llesta!

—M’agradaria molt que ho fessis —va accedir Gus.

A Woody li va semblar que veia la lluïssor d’una llàgrima als ulls del seu pare.

—Moltes gràcies, pare —va dir Joanne.

«Déu n’hi do!», pensava Woody. Joanne l’havia qüestionat…, i havia guanyat.

Quina noia!





IV


El diumenge al matí, Eddie volia anar amb Chuck a recollir la família a l’hotel.

—No ho sé, maco —li va dir ell—. Han de veure que som amics, no inseparables.

Eren al llit, de matinada, en un motel. Havien d’entrar d’amagat al quarter abans no claregés.

—T’avergonyeixes de mi —va dir Eddie.

—Com pots dir una cosa així? Et vaig portar a sopar amb la família!

—No va ser idea teva, sinó de la teva mare. Però vaig caure bé al teu pare, oi?

—Vas caure de primera a tothom. A qui no caus bé, tu? Però el que no saben és que ets un fastigós homosexual.

—Jo no sóc un fastigós homosexual. Sóc un homosexual d’allò més polit.

—Tens raó.

—Deixa-m’hi venir. Els vull conèixer més bé. Per a mi és molt important.

—Està bé —va sospirar Chuck.

—Gràcies. —Eddie li va fer un petó—. Tenim temps…

—Si ens afanyem… —va respondre Chuck, rialler.

Al cap de dues hores eren davant l’hotel amb el Packard de l’Armada. Els quatre passatgers van comparèixer a dos quarts de vuit. Rosa i Joanne s’havien posat barret i guants, Gus i Woody anaven amb un vestit de fil blanc. Woody no s’havia pas descuidat la càmera.

Joanne i Woody anaven agafats de la mà.

—Fixa’t en el meu germà —va murmurar Chuck a Eddie—. És tan feliç…

—És una noia preciosa.

Els van obrir les portes i els Dewar van pujar a la limusina. Woody i Joanne van obrir els seients plegables. Chuck va engegar i va enfilar cap a la base naval.

Feia un matí molt bonic. La ràdio del cotxe estava encesa i, a l’emissora KGMB sonaven himnes. El sol brillava a la llacuna i deixava anar esclats en els vidres dels ulls de bou i en les lluents baranes de llautó d’un centenar d’embarcacions.

—Quina panoràmica tan bonica, eh? —va dir Chuck.

Van entrar a la base i es van ficar a les drassanes, on hi havia una pila de vaixells en els dics flotants i en els dics secs, a l’espera de la reparació, el manteniment i la reposició de combustible. Chuck va aparcar al punt d’embarcament d’oficials. Van sortir del cotxe i a la llacuna van observar els imponents cuirassats que es dreçaven orgullosos sota la llum del matí. Woody va fer-ne una foto.

Faltaven uns minuts per a les vuit… Chuck va sentir les campanes de l’església de Pearl City que era a prop d’allà. Als vaixells, sonava el xiulet que convocava la guàrdia del matí a esmorzar i s’aplegaven els destacaments que havien de desfilar amb l’estendard puntualment a les vuit. A la coberta del Nevada, una banda tocava l’himne nacional.

Es van acostar a peu a l’embarcador, on tenien la llanxa amarrada, a punt per a ells. Era prou gran perquè hi cabessin una dotzena de passatgers i duia un motor interior sota una escotilla de popa. Eddie el va engegar mentre Chuck hi acollia els convidats. Es va sentir l’alegre i borbollejant espetec del motor. Chuck es va quedar a proa mentre Eddie treia amb compte la llanxa del moll i enfilava cap als cuirassats. La proa s’alçava a mesura que l’embarcació agafava velocitat i anava dibuixant unes corbes d’escuma que recordaven les ales d’una gavina.

Chuck va sentir un avió i va alçar la vista. Venia de ponent i volava tan baix que semblava que estigués a punt de estavellar-se. Va pensar que volia aterrar a la pista naval de Ford Island.

—Quin tipus d’avió és? —va preguntar Woody, que seia a proa al costat de Chuck, arrufant el front.

Chuck coneixia la majoria dels avions de l’exèrcit i de l’Armada, però li va costar identificar aquell.

—Sembla un Type 97 —va aventurar. Es tractava d’un bombarder torpediner dels que operaven des d’un portaavions de l’Armada Imperial Japonesa.

Woody hi va encarar la càmera.

En acostar-se l’avió, Chuck va veure que duia uns grans sols vermells pintats a les ales.

—Un avió japonès! —va exclamar.

Eddie el va sentir mentre governava l’embarcació des de popa.

—El deuen haver pintat per fer algun exercici —va dir—. Maniobres de sorpresa per espatllar el matí del diumenge a tothom.

—Segur —va dir Chuck.

En va veure un altre al darrere.

I un altre.

—Què dimonis passa aquí? —va sentir que deia el seu pare, inquiet.

Els avions van fer un viratge al damunt de la drassana i van passar molt a prop de la llanxa, fent un soroll com el de les cascades del Niàgara. Chuck va veure que n’hi havia uns deu; no, uns vint; no, més.

Anaven directes a la filera dels cuirassats.

Woody va deixar de fer fotos.

—No deu pas ser un atac real? —va dir en un to que deixava palès el dubte i la basarda.

—Com vols que siguin japonesos? —va respondre Chuck, que no s’ho podia creure—. Si el Japó és gairebé a quatre mil milles d’aquí! No hi ha cap avió que pugui volar tan lluny.

Després es va recordar que els portaavions de l’Armada japonesa estaven en silenci d’emergència. La unitat de senyals del servei d’intel·ligència havia donat per fet que eren a les seves aigües territorials, tot i que no ho havien pogut confirmar.

Va coincidir amb la mirada del seu pare i va pensar que tots dos recordaven en aquell moment la mateixa conversa.

Tot d’un plegat les coses es van veure clares i el dubte es va convertir en basarda.

L’avió volava baix per damunt del Nevada amb l’indicador de popa a la filera dels cuirassats. Es va sentir una ràfega de foc. A la coberta, els mariners es van dispersar i la banda de música va interrompre la melodia en un decrescendo irregular de notes abandonades.

A la llanxa, Rosa va deixar anar un crit.

—Déu del cel, és un atac —va dir Eddie.

A Chuck se li va accelerar el cor. Els japonesos bombardejaven Pearl Harbor i ell era en una petita embarcació al mig de la llacuna. Va observar la cara de terror de la resta —els seus pares, el seu germà i Eddie— i es va adonar que tota la gent que estimava era allà amb ell.

Uns llargs torpedes en forma de bala van començar a caure de les entranyes dels avions a les tranquil·les aigües de la llacuna amb uns sonors clapotejos.

—Torna enrere, Eddie! —va cridar Chuck. Però era el que ja feia: mitja volta a l’embarcació.

En el gir, Chuck va veure que damunt la base de Hickam hi havia un altre grup d’aeronaus amb els grans discos vermells a les ales. Eren bombarders en picat, que es llançaven com aus de presa contra les fileres d’avions nord-americans perfectament alineats a les pistes.

Com dimonis eren allà tots aquells malparits? Semblava que al cel de Pearl hi hagués la meitat de les forces aèries japoneses.

Woody no parava de fer fotos.

Chuck va sentir un fort estrèpit i una explosió subterrània; immediatament després, una altra. Va girar en rodó. Van veure flames a bord de l’Arizona i una fumera que s’enlairava ben amunt.

La popa de la llanxa es va balancejar a l’aigua mentre Eddie accelerava.

—De pressa, de pressa! —va cridar Chuck, encara que no calia que insistís.

Chuck va sentir que en un dels vaixells tocaven rítmicament la sirena que indicava que tothom havia de ser al seu lloc de combat i es va adonar que la seva família era al mig de tot allò. Un moment després, a Ford Island, la sirena que indicava l’atac aeri va iniciar el seu lament greu, que va anar pujant d’intensitat fins que va arribar a la nota més desesperada.

Els torpedes van anar fent blanc i es va produir una sèrie d’explosions a la filera dels cuirassats.

—Fixa’t en el Wee Vee! —va cridar Eddie. Era el nom que havien posat al West Virginia—. Escora cap a babord!

Chuck va veure que era veritat. El vaixell havia quedat foradat per la banda més pròxima als avions atacants. Havien d’haver entrat milions de tones d’aigua en aquella embarcació perquè en uns segons es decantés d’aquella manera.

Al costat del West Virginia, a l’Oklahoma li va tocar la mateixa sort; Chuck va veure, horroritzat, que els mariners lliscaven, indefensos pel terra inclinat de la coberta i anaven caient a l’aigua.

Les onades produïdes per les explosions sacsejaven la llanxa. Tothom s’aferrava als costats.

Chuck veia com queien les bombes a la base d’hidroavions de l’extrem de Ford Island. Els aparells estaven molt junts i explotaven fets miques: els fragments de les ales i de fusellatge volaven com fulles en un huracà.

El cap de Chuck, avesat a les qüestions dels serveis secrets, maldava per identificar els tipus d’aeronau; en aquell moment, entre els atacants japonesos va identificar un tercer model, el temible Mitsubishi «Zero», el millor caça del món amb base a un portaavions. Només transportava dues bombes petites, però duia incorporades dues metralladores i un parell de canons de vint mil·límetres. En aquell atac devia tenir com a missió l’escorta de bombarders i la defensa contra els caces nord-americans, però resultava que aquests continuaven a terra, on molts havien quedat destruïts. Així, els Zeros tenien via lliure per fer estralls en els edificis, l’equipament i les tropes.

O bé, va pensar Chuck, atemorit, per fer miques una família que travessava la llacuna, intentant desesperadament abastar la riba.

A la fi, els nord-americans van començar a respondre. A Ford Island i a les cobertes dels vaixells encara il·lesos es van posar en funcionament les armes antiaèries i les metralladores regulars, que van afegir el seu estrèpit a la cacofonia de sons letals. Les bombes antiaèries anaven esclatant al cel com flors negres que s’anessin obrint. De cop, un tirador de l’illa va tocar directament un bombarder. La cabina es va abrandar i l’aparell va caure a l’aigua fent un xaf solemne. Sense ni adonar-se’n, Chuck va començar a picar de mans i després va alçar el puny enlaire.

El West Virginia va anar recuperant de mica en mica la posició vertical, tot i que es continuava enfonsant, i Chuck va deduir que el comandant devia haver obert la vàlvula de tancament d’estribord per assegurar que s’enfonsés recte, cosa que podia donar més possibilitats de supervivència a la tripulació. L’Oklahoma, en canvi, no va tenir tanta sort: els seus tripulants van veure, aterrits, com es capgirava aquella gran embarcació.

—Valga’m Déu, mireu la tripulació! —va exclamar Joanne.

Els mariners de l’Oklahoma intentaven frenèticament remuntar el pendent de la coberta i arribar a la barana d’estribord en un intent desesperat de salvar la vida. Aquells, però, eren els afortunats, va veure Chuck poc després, ja que a la fi, l’imponent vaixell va sotsobrar fent un soroll terrible i es va començar a enfonsar; centenars d’homes devien haver quedat atrapats sota les cobertes.

—Que tothom s’agafi fort! —va cridar Chuck.

La bolcada de l’Oklahoma havia creat una ona immensa que s’acostava a la llanxa. Gus va agafar Rosa, i Woody, Joanne. La força de l’aigua va alçar la llanxa uns metres enlaire. Chuck trontollava, però no es va deixar anar de la barana. L’embarcació es va mantenir a flor d’aigua. Van seguir unes onades de menys envergadura, que els van sacsejar una estona, però a ningú no li va passar res.

Chuck va veure, espantat, que encara quedava un quart de milla llarg per arribar a terra.

Curiosament, el Nevada, que havia estat bombardejat al començament, iniciava la marxa. Algú havia tingut l’aplom d’indicar a tots els vaixells que comencessin a moure’s. Si aconseguien allunyar-se del port es podrien dispersar i no serien un blanc tan fàcil.

Tot d’un plegat, es va produir una explosió deu vegades més estrident que les que s’havien sentit fins llavors a la filera dels cuirassats, tan violenta que Chuck la va notar com una patacada al pit, tot i ser a mitja milla d’allà. Una flamarada va despuntar de la torreta número 2 de l’Arizona. Una fracció de segon després va semblar que explotava la proa del vaixell. Els fragments van saltar pels aires; enmig del fum, s’hi veien bigues metàl·liques torçades i xapes guerxes, com si fossin fragments de paper cremat en una foguera. Les flames i el fum envoltaven la proa del vaixell. El pal més alt es va inclinar endavant com si fos un borratxo.

—Què ha estat això? —va preguntar Woody.

—Deuen haver saltat les reserves de munició del vaixell —va respondre Chuck, i tot seguit va prendre consciència amb gran sentiment que en aquella explosió gegantina podien haver mort centenars de companys seus.

Es va alçar una fosca columna de fum vermell que recordava la d’una pira funerària.

Van sentir un estrèpit i la llanxa es va inclinar de sobte, com si l’haguessin colpejat. Els ocupants es van arraulir. Chuck va caure de genolls pensant que es tractava d’una bomba, però de seguida va veure que no, que no podia ser, perquè encara era viu. Quan es va refer, es va adonar que un conglomerat de ferralla de prop d’un metre s’havia anat a encastar a la coberta, a sobre del motor. Era un miracle que no hagués ferit ningú.

El motor, però, s’havia mort.

L’embarcació es va anar alentint fins a quedar immòbil. S’anava balancejant enmig d’aquelles aigües tan picades mentre els avions japonesos deixaven anar la pluja de foc de dalt estant.

—Hem de sortir d’aquí ara mateix, Chuck —va dir Gus, seriós.

—Ja ho sé.

Chuck i Eddie van observar els desperfectes. Van intentar arrencar de la coberta de teca l’amalgama de metall que hi havia caigut, però hi havia quedat ben clavada.

—No hi ha pas temps per a això! —va cridar Gus.

—De tota manera, el motor ha petat, Chuck —va dir Woody.

Els faltaven encara cent cinquanta metres per arribar a la riba. Sort que la llanxa anava equipada per a una emergència com aquella. Chuck va treure’n un parell de rems. Ell en va agafar un i Eddie l’altre. L’embarcació era massa ampla per anar a rem i avançaven molt lentament.

Afortunadament, hi va haver una treva en l’atac. El cel ja no era un formigueig d’avions. Si bé s’alçaven uns grans núvols de fum des dels vaixells tocats, a més de la columna de tres-cents metres de l’Arizona, ferit de mort, no es produïa cap nova explosió. L’increïblement ardit Nevada havia posat rumb cap a la bocana del port.

A l’aigua del voltant dels vaixells hi havia salvavides, llanxes i mariners que nedaven o s’agafaven a les restes que suraven. No hi havia tan sols el perill d’ofegar-se: el combustible dels vaixells foradats s’havia escampat i abrandat a la superfície de l’aigua. Els crits de socors dels qui no sabien nedar es barrejaven esgarrifosament amb els xiscles dels cremats.

Chuck va mirar de passada el rellotge. Li feia l’efecte que l’atac feia hores que durava, però, sorprenentment, havia començat feia mitja hora.

Tenia això al cap quan va començar la segona fase.

Aquest cop, els avions venien de la banda de llevant. N’hi havia que perseguien el Nevada, que fugia; d’altres es marcaven com a objectiu la drassana on els Dewar havien agafat la llanxa. De sobte, en un dic flotant va explotar el destructor Shaw, amb gran profusió de foc i núvols de fum. El combustible es va escampar per l’aigua, que es va convertir en un mar de foc. Tot seguit va tocar el torn al cuirassat Pennsylvania, amarrat al dic sec més gran. En aquest mateix dic van explotar també dos destructors en calar-se’ls foc als dipòsits de munició.

Chuck i Eddie remaven de valent, suant com cavalls de curses.

Uns marines —probablement procedents dels quarters d’allà a prop— van arribar a la drassana i van alliberar l’equipament antiincendis.

A la fi, la llanxa va arribar al punt d’embarcament d’oficials. Chuck va saltar fora i ràpidament va amarrar l’embarcació mentre Eddie ajudava els altres a sortir. Tots sis van anar corrent cap al cotxe.

Chuck es va posar al volant i va fer girar la clau del motor. La ràdio del cotxe es va engegar automàticament i va sentir que des de la KGMB anunciaven: «Que tot el personal de l’exèrcit, de l’Armada i dels marines es presenti immediatament». Chuck no havia tingut oportunitat d’informar ningú, però estava convençut que per a ell les ordres serien garantir la seguretat dels quatre civils que estaven al seu càrrec, sobretot tenint en compte que hi havia dues dones i un senador.

Quan tots van ser a dins del cotxe, van marxar.

Semblava que s’acabava la segona fase de l’atac. La major part dels avions japonesos s’allunyava del port. Malgrat tot, Chuck pitjava l’accelerador. Hi podia haver una tercera fase.

El portal principal era obert. Si hagués estat tancat, li haurien vingut temptacions d’envestir-lo.

No circulava ningú més.

Es va allunyar del port seguint la carretera de Kamehameha. Pensava que com més lluny fossin de Pearl Harbor, més segura estaria la família.

De cop, va veure un Zero solitari que avançava en direcció al cotxe.

Volava baix, seguint la carretera, i al cap d’un moment Chuck es va adonar que tenia el cotxe com a objectiu.

Duia els canons a les ales i era força probable que fallés un blanc tan reduït com un cotxe, però les metralladores estaven col·locades l’una al costat de l’altra a banda i banda de la coberta de proa. Si el pilot era llest, se n’aprofitaria.

Chuck mirava, frenètic, a una banda i l’altra de la carretera. No hi havia amagatall possible: plantacions de canya i res més. Va començar a fer ziga-zagues. Va veure que el pilot que s’acostava no feia cap gest per seguir-lo. La carretera no era gaire ampla i si es ficava en alguna de les plantacions hauria d’avançar molt a poc a poc. Va prémer l’accelerador a fons amb la idea que com més de pressa anés, més probabilitats tenia que no el toquessin.

Tot d’una ja va ser massa tard per a la reflexió. Tenien l’avió tan a prop que Chuck hi podia veure els forats negres i rodons de les ales per on disparaven els canons. Ara bé, tal com havia previst, el pilot va fer servir les metralladores i les bales van començar a escopir pols del camí que tenien al davant.

Chuck es va decantar cap a l’esquerra per col·locar-se més al centre de la calçada, i després, en comptes de continuar en aquest sentit, va fer un viratge brusc cap a la dreta. El pilot va corregir la trajectòria. Les bales van anar a petar al capó del cotxe. El parabrisa va quedar esmicolat. Eddie va deixar anar un crit de dolor i al darrere una de les dones va fer un xisclet.

De cop, el Zero va desaparèixer.

El cotxe va començar a anar d’ací d’allà, sense control. Es devia haver rebentat una roda del davant. Chuck feia tots els esforços del món per controlar-lo, intentava mantenir-lo a la carretera. El cotxe, però, anava de gairell i, patinant sobre l’asfalt, va anar a parar a la plantació del costat de la carretera, on, fent una batzegada, es va aturar.

Van començar a sortir flames del motor i Chuck va sentir olor de gasolina.

—Tothom a fora! —va cridar—. Abans no exploti el dipòsit de combustible! —Va obrir la porta del seu costat i va sortir. D’una estrebada, va fer el mateix amb la del darrere i el seu pare va saltar estirant la seva mare. Chuck va veure que els altres sortien per l’altra banda—. Correu! —va cridar, però en realitat no calia dir-ho. Eddie entrava a la plantació de canya, coixejant com si estigués ferit. Woody mig estirava, mig arrossegava Joanne, que també havia rebut. El pare i la mare anaven camp enllà, aparentment il·lesos. Ell els va anar al darrere. Van córrer uns cent metres i després es van estirar a terra.

Hi va haver un moment de quietud. Els sons dels avions ja s’havien convertit en una remor distant. Alçant la vista, a la banda del port, Chuck va veure un fum oliós que s’alçava centenars de metres. Més amunt, els últims bombarders d’altura es dirigien cap al nord.

Aleshores es va produir un espetec eixordador. Amb els ulls mig tancats va veure la fogonada de la gasolina quan explotava. Li va passar per sobre una onada de calor.

Va alçar el cap i va mirar enrere. S’havia calat foc al cotxe.

Es va aixecar d’un salt.

—Mare! Estàs bé?

—No m’han ferit de miracle —va respondre ella, tranquil·la, mentre el seu marit l’ajudava a aixecar-se.

Va fer un cop d’ull i va localitzar els altres. Amb una correguda va arribar on era Eddie, assegut a terra, agafant-se la cuixa.

—Estàs ferit?

—Fot un mal de por —va respondre ell—. Però no hi ha gaire sang. —Es va esforçar a fer una rialleta—. Al capdamunt de la cuixa, em penso, però no ha tocat cap òrgan vital.

—Et portarem a l’hospital.

En aquell moment, Chuck va sentir una cosa terrible.

El seu germà plorava.

Woody no plorava com una criatura, sinó com un nen que s’ha perdut: el sanglot era estripat, reflex d’un patiment espantós.

Eddie va entendre immediatament que era el so del desconsol.

Chuck va córrer cap on era el seu germà i el va trobar agenollat, amb el pit tremolós, la boca oberta, les llàgrimes cara avall. Duia tot el vestit de fil blanc tacat de sang, però no tenia cap ferida. Entre convulsions gemegava:

—No, no.

Joanne jeia davant seu, d’esquena a terra.

Chuck va veure de seguida que era morta. Tenia el cos immòbil i els ulls ben oberts, fixos més enllà. La part del davant del vistós vestit ratllat que duia havia quedat xopa de sang arterial, d’aquella tan vermella, que ja es començava a enfosquir a claps. No va veure on tenia la ferida, però es va imaginar que la bala li havia entrat a l’espatlla i li havia obert l’artèria axil·lar. Es devia haver dessagnat en cosa de minuts.

No va saber què dir.

Els altres s’hi van acostar i el van envoltar: la mare, el pare i Eddie. La mare es va agenollar a terra al costat de Woody i el va estrènyer entre els seus braços.

—El meu pobre petit —va dir, com si parlés amb una criatura.

Eddie va posar la mà a l’espatlla de Chuck i el va abraçar amb discreció.

El pare també es va agenollar al costat del cadàver. Va agafar la mà de Woody.

Els sanglots del noi es van calmar una mica.

—Tanca-li els ulls, Woody —va dir el pare.

Al noi li tremolava la mà. Va fer un esforç per superar-ho.

Va acostar les puntes dels dits a les parpelles de Joanne.

Després, amb una delicadesa infinita, li va tancar els ulls.





12


1942 (I)





I


El primer dia del 1942, Daisy va rebre una carta de Charlie Farquharson, el seu antic promès.

Quan la va obrir estava esmorzant a la casa de Mayfair, només en companyia del vell majordom que li servia el cafè i la minyona de quinze anys que li portava les torrades de la cuina.

Charlie no escrivia des de Buffalo sinó des de la base aèria de la RAF de Duxford, situada a l’est d’Anglaterra. Daisy n’havia sentit a parlar: era a prop de Cambridge, on havia conegut tant el seu marit, Boy Fitzherbert, com l’home que estimava, Lloyd Williams.

S’alegrava de rebre notícies de Charlie. Era veritat que l’havia plantat i ella l’havia odiat, però d’això feia molt de temps. Se sentia una persona diferent. El 1935 era la senyoreta Peixkov, una hereva nord-americana; en aquell moment, era la vescomtessa d’Aberowen, una aristòcrata anglesa. Fos com fos, la feia feliç que Charlie encara pensés en ella. Sempre era millor que et recordessin que no que t’oblidessin.

Charlie tenia una cal·ligrafia desmanegada; li havia escrit amb una lletra grossa i punxeguda, amb una ploma negra gruixuda. Daisy va llegir:


Primer de tot, necessito disculpar-me per la manera com et vaig tractar a Buffalo. M’esgarrifo de vergonya cada vegada que hi penso.

«Ves per on», va pensar Daisy, «sembla que s’ha fet gran».


Que esnobs que érem tots, i que dèbil que vaig ser permetent que la meva difunta mare em forcés a comportar-me d’una manera tan miserable.

«Ah» va pensar Daisy, «la seva difunta mare». De manera que la vella bruixa era morta. Llavors el canvi no li estranyava tant.


He ingressat a l’esquadró Eagle núm. 133. Pilotem Hurricanes, però un dia d’aquests ens donaran Spitfires.

Hi havia tres esquadrons Eagle, que eren unitats de la Reial Força Aèria tripulades per voluntaris nord-americans. Daisy estava meravellada: no hauria dit mai que Charlie pogués anar a la guerra voluntàriament. Quan el va conèixer, l’únic que li interessava eren els gossos i els cavalls. Realment s’havia fet gran.


Si ets capaç de perdonar-me, o almenys de deixar enrere el passat, m’agradaria molt veure’t i conèixer el teu marit.

Daisy s’imaginava que la inclusió del marit era una forma delicada de dir que no tenia intencions romàntiques.


El cap de setmana que ve vindré a Londres de permís. Us puc convidar a sopar? Digues que sí.

Amb els millors desitjos.

CHARLES H. B. FARQUHARSON



Aquell cap de setmana Boy no hi seria, però Daisy va acceptar la invitació. Com tantes dones de Londres, en aquells dies de guerra, es moria de ganes de sortir amb un home. Lloyd se n’havia anat a Espanya i no n’havia sabut res més. Li va dir que seria agregat militar a l’ambaixada britànica a Madrid. Daisy desitjava que fos veritat que tingués una feina tan segura, però no s’ho acabava de creure. Quan li va preguntar per què el govern enviava un noi perfectament capaç a fer una feina de despatx en un país neutral, ell li va explicar que era molt important impedir que Espanya entrés en guerra al bàndol feixista. Però ho va dir amb un somriure penedit que donava a entendre que no s’havia de fer il·lusions. El que Daisy temia era que hagués travessat la frontera per col·laborar amb la resistència francesa, i tenia malsons en què el capturaven i el torturaven.

Feia més d’un any que no el veia i la seva absència era dolorosa com una amputació: la sentia a totes hores del dia. Però estava contenta de sortir un vespre amb un home, encara que fos el gras, matusser i poc glamurós Charlie Farquharson.

Charlie va reservar taula al Grill Room de l’hotel Savoy.

Al vestíbul de l’hotel, mentre un cambrer l’ajudava a treure’s l’abric de visó, se li va acostar un home alt, amb un esmòquing ben tallat, que li sonava vagament.

—Hola, Daisy —va dir l’home, allargant-li la mà tímidament—. Quina alegria veure’t després de tants anys.

Quan Daisy li va sentir la veu es va adonar que era Charlie.

—Déu del cel! —va exclamar—. Com has canviat!

—M’he aprimat una mica —va reconèixer.

—Ja ho pots ben dir.

Ben bé vint o vint-i-cinc quilos. Estava molt més atractiu. Les seves faccions ja no eren molsudes, sinó definides.

—En canvi, tu no has canviat gens —va dir ell, mirant-la de dalt a baix.

Daisy s’havia esmerçat per estar maca. Forçada per l’austeritat de la guerra, feia anys que no es comprava res, però per a aquella nit havia exhumat el vestit de nit blau safir sense tirants de Lanvin que havia comprat en l’últim viatge a París abans de la guerra.

—Faré vint-i-sis anys d’aquí a dos mesos —va dir—. Segur que no estic igual que als divuit.

—Sí, creu-me —va dir ell, mirant-li l’escot i posant-se vermell.

Van entrar al restaurant i van seure.

—Em feia por que no vinguessis —va dir.

—És que se m’ha parat el rellotge. Perdona que hagi arribat tard.

—Només vint minuts. T’hauria esperat una hora.

Un cambrer els va preguntar si volien prendre una copa.

—Aquest és un dels pocs locals d’Anglaterra on es pot demanar un martini decent —va comentar Daisy.

—Dos, si us plau —va dir Charlie.

—El meu amb una oliva.

—El meu també.

Daisy l’observava, intrigada per la manera com havia canviat. L’antiga matusseria s’havia transformat en una timidesa encantadora, però encara costava imaginar-se’l fent de pilot de caça, abatent avions alemanys. Fos com fos, el bombardeig de Londres s’havia acabat feia mig any i ja no hi havia batalles aèries al cel del sud d’Anglaterra.

—Quina mena de missions fas? —va preguntar.

—Fonamentalment operacions circ diürnes al nord de França.

—Què és una operació circ?

—Un atac de bombarders amb una forta escorta de caces, en què el principal objectiu és atraure els avions enemics a una batalla aèria en què estiguin en minoria.

—Després del que hem passat a Londres, detesto els bombarders —va dir Daisy.

—Em pensava que t’agradaria que els alemanys tastessin la seva pròpia medecina —va comentar ell, sorprès.

—Què dius ara! —Daisy hi havia pensat molt—. Ploro per totes les dones i criatures innocents que van morir cremades i destrossades a Londres, i no hi ajuda saber que les dones i les criatures alemanyes pateixen el mateix.

—No m’havia parat mai a pensar-hi.

Van demanar el sopar. Les restriccions de la guerra limitaven els àpats a tres plats, i el total no podia costar més de cinc xílings. A la carta hi havia plats especials d’austeritat com l’ànec postís, fet amb salsitxa de porc, i la panada Woolton, que no contenia gens de carn.

—No saps la il·lusió que em fa sentir parlar una noia en anglès americà —va dir Charlie—. M’agraden les angleses, i fins i tot vaig sortir un temps amb una, però enyoro l’accent americà.

—Jo també —va reconèixer ella—. Ara Anglaterra és casa meva, i no crec que torni mai als Estats Units, però t’entenc perfectament.

—Llàstima que no hagi pogut conèixer el vescomte d’Aberowen.

—També és pilot de les forces aèries. És instructor de pilots. De tant en tant ve a casa, però aquest cap de setmana, no pot.

Daisy tornava a dormir amb Boy quan ocasionalment anava a casa. Després d’enxampar-lo amb aquelles dones horribles d’Aldgate, havia jurat que no hi dormiria més. Però ell l’havia burxat, amb l’excusa que els combatents necessitaven consol quan tornaven a casa, i li havia promès que no aniria mai més amb prostitutes. Daisy no s’acabava de creure les seves promeses, però, ni que fos a contracor, va cedir. Al cap i a la fi, s’havia casat amb ell per als bons i els mals moments.

Malauradament, amb ell ja no trobava cap plaer sexual. Podia ficar-se al llit amb Boy, però no se’n podia tornar a enamorar, i havia de fer servir crema per lubricar-se. Havia intentat evocar els intensos sentiments que havia tingut per ell, quan el veia com un jove aristòcrata enlluernador amb el món als seus peus, divertit i capaç de gaudir plenament de la vida. Però ben aviat havia vist que no era gens enlluernador; només era un home egoista i força limitat, amb un títol. Quan el tenia a sobre, l’únic que sentia era l’angoixa de pensar que li podia estar encomanant alguna infecció fastigosa.

—M’imagino que no tens ganes de parlar de la família Rouzrokh… —va aventurar Charlie, vacil·lant.

—No.

—… però sabies que la Joanne va morir?

—No! —va exclamar Daisy, atordida—. Com?

—A Pearl Harbor. Estava promesa amb en Woody Dewar i va anar amb ell a visitar el seu germà, en Chuck, que hi està destinat. Anaven amb un cotxe que va ser metrallat per un Zero, un caça japonès, i els projectils la van matar.

—Quin greu que em sap! Pobra Joanne. Pobre Woody.

Va arribar el primer plat i una ampolla de vi. Van menjar en silenci una estona. Daisy va descobrir que l’ànec postís no tenia gens de gust d’ànec.

—La Joanne va ser una de les dues mil quatre-centes persones que van morir a Pearl Harbor —va explicar Chuck—. Vam perdre vuit fragates i deu naus més. Els japonesos són esmunyedissos, els maleïts.

—Aquí ningú no t’ho dirà, però se n’alegren que passés, perquè això va obligar els Estats Units a entrar en guerra. Només Déu sap per què Hitler va fer la bestiesa de declarar la guerra als Estats Units. Però els britànics creuen que ara sí que tenen possibilitats de guanyar, amb els russos i nosaltres al seu bàndol.

—Els nord-americans estan furiosos per l’atac de Pearl Harbor.

—Aquí no entenen per què.

—Els japonesos van negociar fins a l’últim minut, molt després d’haver pres la decisió. Quina ensarronada!

—No ho trobo tan estrany —va dir Daisy, arrufant les celles—. Si a última hora haguessin arribat a un acord, haurien pogut anul·lar l’atac.

—Però si no van ni declarar la guerra!

—I això hauria canviat res? Esperàvem que ataquessin les Filipines. Pearl Harbor ens hauria agafat per sorpresa igualment encara que haguessin declarat la guerra.

Charlie va fer un gest de desconcert.

—La qüestió és per què ens havien d’atacar.

—Els vam robar els diners.

—Vam congelar els seus béns.

—No entenen la diferència. I els vam tallar el subministrament de petroli. Els vam posar contra les cordes. Estaven abocats a la ruïna. Què volies que fessin?

—Haurien d’haver cedit i retirar-se de la Xina.

—Sí, haurien d’haver cedit. Però si els que rebien pressions haguessin estat els Estats Units i un altre país els hagués dit el que havien de fer, hauries volgut que cedíssim?

—Potser no. —Va somriure—. Abans he dit que no havies canviat. Ho retiro.

—Per què?

—Abans no parlaves mai així. En els vells temps no parlaves mai de política.

—Si no t’hi involucres, el que passa també és culpa teva.

—Em sembla que això ho hem après tots.

Van demanar les postres.

—Com acabarà el món, Charlie? —va dir Daisy—. Tot Europa és feixista. Els alemanys han conquerit bona part de Rússia. Els Estats Units són una àliga amb una ala trencada. De vegades m’alegro de no tenir fills.

—No subestimis els Estats Units. Estem ferits, no acabats. Ara el Japó té la paella pel mànec, però arribarà el dia que els japonesos es penediran amargament de Pearl Harbor.

—Espero que tinguis raó.

—I els alemanys no podran fer les coses a la seva manera gaire temps més. No van poder prendre Moscou i s’estan retirant. Ets conscient que la batalla de Moscou va ser la primera derrota de debò de Hitler?

—És una derrota, o només un contratemps?

—Sigui el que sigui, és el pitjor resultat que ha tingut militarment parlant. Els bolxevics van donar una bona pallissa als nazis.

Charlie havia descobert el porto, tant del gust britànic. A Londres, els homes en bevien després que les dones es retiressin de taula, un costum carregós que Daisy havia intentat abolir a casa seva, però no se n’havia sortit. En van prendre una copeta cada un. Afegit al martini i al vi, va fer que Daisy se sentís una mica alegre i feliç.

Van recordar la seva adolescència a Buffalo i van riure de les bestieses que havien fet tots plegats.

—Ens vas dir que te n’anaves a Londres a ballar amb el rei! —va comentar Charlie—. I ho vas fer.

—Espero que es morissin d’enveja.

—No t’ho pots ni imaginar! A la Dot Renshaw li va agafar un atac.

Daisy va riure, encantada.

—M’alegro que hàgim recuperat el contacte —va dir Charlie—. T’aprecio molt.

—Jo també me n’alegro.

Van sortir del restaurant i es van posar l’abric. El porter va cridar un taxi.

—T’acompanyaré a casa —va dir Charlie.

Quan passaven per l’Strand, ell li va passar un braç per les espatlles. Daisy anava a protestar, però s’ho va repensar. A fer punyetes! Es va arraulir al seu costat.

—Mira que vaig ser ruc —va deixar anar Charlie—. Tant de bo m’hagués casat amb tu.

—Segur que hauries estat millor marit que en Boy Fitzherbert —va dir ella.

Però aleshores no hauria conegut mai Lloyd.

Es va adonar que no havia parlat de Lloyd a Charlie.

Quan entraven al carrer de Daisy, Charlie li va fer un petó.

Era agradable deixar-se abraçar per un home i fer-li petons, però Daisy també sabia que era l’alcohol el que la feia sentir així, i que, de fet, l’únic home que volia tenir al costat era Lloyd. Tot i això, no se’l va treure de sobre fins que el taxi no es va aturar.

—Em convides a una copa —va preguntar ell.

Va estar temptada de dir que sí. Feia molt de temps que no tocava el cos dur d’un home. Però no era Charlie qui volia.

—No —va dir—. Em sap greu, Charlie, però n’estimo un altre.

—No cal que anem al llit —li va dir ell a cau d’orella—. Però ens podríem fer petons i…

Daisy va obrir la porta i va baixar. Se sentia com una mala persona. Charlie arriscava la seva vida per ella cada dia i ella no era capaç ni de donar-li una petita alegria.

—Bona nit, Charlie, i bona sort —va dir.

Per no arriscar-se a canviar d’opinió, va tancar la porta de cop i es va dirigir cap a la casa.

Va pujar directament a dalt. Uns minuts després, sola al llit, se sentia fatal. Havia traït dos homes: Lloyd, perquè havia fet un petó a Charlie, i Charlie, perquè l’havia deixat marxar insatisfet.

Es va passar bona part del diumenge al llit amb mal de cap.

Dilluns al vespre va rebre una trucada.

—Em dic Hank Bartlett —va dir una veu molt jove amb accent nord-americà—. Sóc un amic d’en Charlie Farquharson, de Duxford. Em va parlar de vostè i he trobat el seu telèfon a l’agenda.

El cor de Daisy es va aturar.

—Per què em telefona?

—Em sap greu però tinc males notícies —va dir ell—. En Charlie ha mort avui; l’han abatut sobre Abbeville.

—No!

—Era la seva primera missió amb el nou Spitfire.

—Me’n va parlar —va dir Daisy, atordida.

—He pensat que voldria saber-ho.

—Sí, gràcies —va dir, fluixet.

—La tenia en un pedestal.

—Sí?

—Hauria d’haver sentit com parlava de vostè.

—Em sap greu —va dir Daisy—. Em sap molt de greu.

No va poder continuar parlant i va penjar el telèfon.





II


Chuck Dewar mirava per sobre l’espatlla del tinent Bob Strong, un dels criptoanalistes. Molts d’ells eren caòtics, però Strong era de mena ordenada, i sobre la taula només tenia un full de paper on havia escrit:


YO-LO-KU-TA-WA-NA

—No ho entenc —va dir Strong, amb frustració—. Si la desencriptació està bé, diuen que han impactat yolokutawana. Però no significa res. Aquesta paraula no existeix.

Chuck mirava concentrat les sis síl·labes japoneses. Encara que només conegués aquella llengua superficialment, estava convençut que li recordaven alguna cosa. Però veient que no en treia l’entrellat se’n va tornar a treballar.

L’ambient a l’antic edifici de l’Administració era lúgubre.

Després de l’atac, Chuck i Eddie van passar setmanes veient cadàvers que havien sortit dels vaixells enfonsats i suraven a la superfície oliosa de Pearl Harbor. Alhora, la informació de la intel·ligència que els arribava parlava de més atacs destructius dels japonesos. Només tres dies després de Pearl Harbor, els avions japonesos van bombardejar la base nord-americana de Luzon, a les Filipines, i van destruir totes les reserves de torpedes de la flota del Pacífic. El mateix dia, al mar de la Xina Meridional, van enfonsar dues fragates britàniques, la Repulse i la Prince of Wales, i els britànics havien quedat indefensos a l’Extrem Orient.

Semblaven imparables. Contínuament arribaven males notícies. Els primers mesos del nou any, el Japó va derrotar les forces nord-americanes a les Filipines i va vèncer els britànics a Hong Kong, Singapur i Rangun, la capital de Birmània.

Molts dels noms de llocs eren desconeguts fins i tot per a mariners com Chuck i Eddie. Per als ciutadans nord-americans, sonaven com planetes llunyans en una novel·la de ciència-ficció: Guam, Wake, Btaan. Però tothom sabia el significat de les paraules retirada, sotmetiment i rendició.

Chuck estava estupefacte. Era possible que el Japó derrotés els Estats Units? No s’ho podia creure.

Pel maig els japonesos tenien el que volien: un imperi que els donava cautxú, alumini i, el més important de tot, petroli. La informació que es filtrava indicava que governaven el seu país amb una brutalitat que hauria fet enrojolar Stalin.

Però tenien una pedra a la sabata, i era la Marina dels Estats Units. Chuck se’n sentia molt orgullós. La pretensió dels japonesos era destruir totalment Pearl Harbor, i així dominar l’oceà Pacífic, però havien fracassat. Els portaavions i els creuers nord-americans encara navegaven. Els serveis d’intel·ligència apuntaven que els comandaments japonesos estaven furiosos davant la negativa dels nord-americans a agenollar-se i morir. Després de les pèrdues que havien patit a Pearl Harbor, aquests estaven en minoria i anaven curts d’armes, però ni fugien ni s’amagaven. Ben al contrari, llançaven incursions ràpides contra les naus japoneses, que feien poc mal però els apujaven la moral i mantenien els japonesos amb la sensació indefugible que encara no havien vençut. Aleshores, el 25 d’abril, uns avions enlairats des d’un portaavions van bombardejar el centre de Tòquio, i van infligir una profunda ferida a l’orgull dels militars japonesos. La celebració a Hawaii va ser memorable i Chuck i Eddie no van parar de beure en tota la nit.

Tanmateix, es preparava un enfrontament. Tots els homes amb qui Chuck va parlar a l’antic edifici de l’Administració deien que els japonesos llançarien un atac important a començament d’estiu per incitar els vaixells nord-americans a involucrar totes les seves forces en una batalla final. Els japonesos esperaven que la superioritat numèrica de la seva Marina fos decisiva, i així esborrar del mapa la flota del Pacífic nord-americana. L’única possibilitat que tenien els nord-americans de guanyar era estar preparats i tenir més bona informació; moure’s més de pressa i de manera més intel·ligent.

Durant aquells mesos, l’estació HYPO va treballar nit i dia per desxifrar el JN-25b, el nou codi de la Marina Imperial Japonesa. Pel maig havien fet alguns progressos.

La Marina nord-americana tenia estacions per interceptar senyals de ràdio a tota la conca del Pacífic, de Seattle a Austràlia. Allà, un grup d’homes conegut com la Banda de la Teulada escoltava el trànsit de ràdio japonès, amb auriculars i receptors de ràdio. Escanejaven les ones i escrivien el que sentien en blocs de missatges.

Els senyals estaven en alfabet Morse, però els punts i ratlles dels senyals navals es traduïen en grups de números de cinc dígits, en què cada un representava una lletra, una paraula o una frase en un llibre de codis. Els números aparentment aleatoris eren transmesos a través de cables segurs a teleimpressores del soterrani de l’antic edifici de l’Administració. Llavors començava la part difícil: desxifrar el codi.

Sempre començaven per les coses petites. Sovint l’última paraula de cada senyal era OWARI, que significava «final». El criptoanalista cercava altres aparicions d’aquest grup de números al mateix senyal, i escrivia «FINAL?» a sobre de totes les que trobava.

Els japonesos els van donar un cop de mà en cometre un error extraordinari.

El lliurament dels nous llibres del codi JN-25b a algunes unitats llunyanes es va endarrerir. De manera que, durant unes setmanes fatídiques, l’alt comandament japonès va enviar alguns missatges en tots dos codis. Els nord-americans ja havien desxifrat gran part del JN-25 original i van poder traduir el missatge en el codi antic, posar la desencriptació al costat del missatge en el codi nou i deduir el significat dels grups de cinc dígits d’aquest últim. Durant un temps van progressar a batzegades.

Després de Pearl Harbor, als vuit criptoanalistes originals se’ls van afegir els músics de la banda de la fragata California enfonsada. Per motius que ningú no acabava d’entendre, els músics tenien facilitat per a la descodificació.

Es guardaven tots els senyals i s’arxivaven totes les desencriptacions. Per a aquella tasca era crucial la comparació. Un analista podia demanar tots els senyals d’un dia concret, o tots els senyals d’un vaixell, o tots els senyals que esmentessin Hawaii. Chuck i altres empleats d’oficina van desenvolupar sistemes cada vegada més complexos d’indexació creuada per trobar amb facilitat el que els analistes necessitaven.

La unitat va predir que la primera setmana de maig, els japonesos atacarien Port Moresby, la base aliada a Papua. Tenien raó i la Marina nord-americana va interceptar la flota invasora al mar del Corall. Tots dos bàndols van reivindicar la victòria, però els japonesos no van conquerir Port Moresby. I l’almirall Nimitz, comandant en cap del Pacífic, va començar a confiar en els seus descodificadors.

Els japonesos no utilitzaven noms propis per als emplaçaments a l’oceà Pacífic. Cada lloc important tenia una designació que consistia en dues lletres, de fet, dos caràcters o kanes de l’alfabet japonès, si bé els descodificadors normalment empraven equivalents de l’alfabet llatí de la A a la Z. Els homes del soterrani maldaven per esbrinar el significat de cada una d’aquestes dues kanes que designaven topònims. Progressaven a poc a poc: MO era Port Moresby, AH era Oahu, però moltes continuaven sent desconegudes.

Pel maig s’acumulaven ràpidament les proves d’un atac japonès important en un emplaçament que denominaven AF.

La deducció més segura de la unitat era que AF significava Midway, l’atol situat a l’extrem occidental de la cadena d’illes de dos mil cinc-cents quilòmetres de longitud que començava a Hawaii. Midway era a mig camí entre Los Angeles i Tòquio.

Però, per descomptat, una deducció no era suficient. Atesa la superioritat numèrica de la Marina japonesa, l’almirall Nimitz ho havia de saber segur.

Dia a dia, els homes amb qui treballava Chuck dibuixaven un panorama més sinistre de les ordres japoneses de batalla. Van arribar nous avions als portaavions. Es va embarcar una «força d’ocupació»: els japonesos estaven decidits a retenir tot el territori que conquerissin.

Semblava que aquella seria la batalla decisiva. Però on seria l’atac?

Els homes del soterrani estaven especialment orgullosos de la descodificació d’un senyal de la flota japonesa que instava Tòquio a «agilitzar enviament de mànega de combustible». Estaven contents en part perquè era un llenguatge especialitzat, però sobretot perquè el senyal demostrava que era imminent una maniobra de gran abast al mig de l’oceà.

Tanmateix, l’alt comandament nord-americà creia que l’atac seria sobre Hawaii, i l’exèrcit temia una invasió de la costa oest dels Estats Units. Fins i tot l’equip de Pearl Harbor tenia la inquietant sospita que podia ser l’illa Johnston, una pista d’aterratge a mil cinc-cents quilòmetres al sud de Midway.

Havien d’estar-ne segurs al cent per cent.

Chuck tenia una idea de com fer-ho, però no es decidia a parlar-ne. Els criptoanalistes eren unes llumeneres, i ell, no. No havia estat mai un bon estudiant. A tercer, un company de classe el va batejar com Chucky l’Encantat. Havia plorat i això havia garantit que el malnom perdurés. Encara es considerava Chucky l’Encantat.

A l’hora de dinar, ell i Eddie van agafar entrepans i cafè del menjador i van anar a seure al moll, amb vistes a tot el port, que començava a tornar a la normalitat. La major part del petroli havia marxat i alguns derelictes s’havien retirat.

Mentre menjaven, per darrere d’Hospital Point va aparèixer un portaavions avariat i va entrar al port a poc a poc esbufegant i deixant un rastre de petroli que es perdia mar endins. Chuck va identificar el vaixell com el Yorktown. Tenia el buc ennegrit de sutge i un forat enorme a la coberta de vol, segurament causat per una bomba japonesa a la batalla del mar del Corall. Sirenes i botzines van acompanyar el vaixell amb una fanfara de benvinguda a l’entrada de la dàrsena de la Marina, i els remolcadors van sortir per guiar-lo per les portes obertes del dic núm. 1.

—Diuen que necessita tres mesos de reparacions —va dir Eddie. Estava destinat al mateix edifici que Chuck, però a l’oficina d’intel·ligència naval que hi havia al pis de dalt, i s’assabentava de més xafarderies que ell—. Però l’avararan d’aquí a tres dies.

—Com s’ho faran?

—Ja han començat a reparar-lo. El cap dels constructors navals hi va anar amb avió i ja és a bord amb tot un equip de treball. I mira el dic.

Chuck va veure que el moll buit ja era un formiguer d’homes i equipament: no va poder comptar el nombre de màquines de soldar que esperaven a la plataforma del moll.

—De tota manera, només l’apedaçaran —va explicar Eddie—. En repararan la coberta i l’imprescindible perquè pugui navegar, i la resta haurà d’esperar.

Alguna cosa del nom del vaixell neguitejava Chuck. No es podia treure de sobre aquella sensació. Què significava Yorktown? El setge de Yorktown era l’última gran batalla de la guerra d’Independència. Tenia cap significat?

El capità Vandermeier els va passar per davant.

—Torneu a la feina, marietes —va dir.

—Un dia d’aquests li trencaré la cara d’un cop de puny —va dir Eddie, baixet.

—Quan s’haurà acabat la guerra, Eddie —va reblar Chuck.

Quan va tornar al soterrani i va veure Bob Strong a la seva taula, Chuck es va adonar de cop que havia resolt el problema.

Va tornar a mirar per sobre de l’espatlla del criptoanalista i va veure el mateix full de paper amb les mateixes sis síl·labes japoneses:


YO-LO-KU-TA-WA-NA

Amb delicadesa va intentar que semblés que ho havia resolt el mateix Strong.

—Però si ja ho té, tinent! —va exclamar.

—Sí? —va dir Strong, despistat.

—És un nom anglès i els japonesos n’han fet la transcripció fonètica.

—Yolokutawana és un nom anglès?

—Sí, senyor. És com els japonesos pronuncien Yorktown.

—Què? —Strong estava estupefacte.

Fins que Strong no va riure entusiasmat, Chucky l’Encantat va tenir un moment de pànic, es pensava que havia ficat la pota.

—Ostres, té raó! Yolokutawana és Yorktown, amb accent japonès! —va exclamar Strong, eufòric—. Gràcies. Que bé!

Chuck va dubtar. Tenia una altra idea. Havia d’explicar el que li ballava pel cap? No era feina seva desxifrar codis. Però els Estats Units estaven a un pam de la derrota. Potser s’hi havia d’arriscar.

—Puc fer un altre suggeriment? —va dir.

—Endavant.

—Es tracta de la designació AF. Necessitem confirmar que es tracta de Midway, oi?

—Sí.

—No podríem escriure un missatge sobre Midway que els japonesos volguessin tornar a retransmetre en codi? Així, quan interceptéssim la transmissió descobriríem com codifiquen el nom.

Strong s’ho va rumiar.

—Podria ser —va dir—. Hauríem d’enviar un missatge prou clar perquè l’entenguessin.

—Ho podem fer. Hauria de ser una cosa que no fos excessivament confidencial…, com ara: «Hi ha un brot de malaltia venèria a Midway, envieu medecines», o alguna cosa per l’estil.

—Però per què voldrien tornar a retransmetre això els japonesos?

—D’acord, ha de ser un missatge amb importància militar, però no del màxim secret, com ara el temps.

—Actualment fins i tot la previsió del temps és secreta.

El criptoanalista de la taula del costat va intervenir-hi.

—Què els sembla una escassesa d’aigua? Si tenen pensat ocupar-lo, la informació els semblarà important.

—Punyeta, sí, pot funcionar. —Strong s’anava engrescant—. Suposem que Midway envia un missatge a Hawaii sense codificar dient que la planta desalinitzadora s’ha avariat.

—I Hawaii respon dient que enviarà una nau de transport d’aigua —va dir Chuck.

—Si pensen atacar Midway, els japonesos segur que ho retransmeten, perquè necessitaran planificar el transport d’aigua potable.

—I ho transmetran en codi per evitar alertar-nos del seu interès en Midway.

—Vingui amb mi —va dir Strong a Chuck, posant-se dret—. Plantegem-ho al cap, a veure què en pensa.

Aquell mateix dia es van enviar els senyals.

L’endemà, un senyal japonès de ràdio va informar de restriccions d’aigua a AF.

L’objectiu era Midway.

L’almirall Nimitz va començar a parar la trampa.





III


Aquell vespre, mentre més de mil obrers s’escarrassaven sota llums d’arc per reparar els danys del portaavions Yorktown avariat, Chuck i Eddie van anar a The Band Round The Hat, un bar en un carreró fosc de Honolulu. Com sempre, estava ple com un ou de mariners i natius. Gairebé tots els clients eren homes, però també hi havia algunes infermeres en parella. A Chuck i a Eddie els agradava el local perquè els altres homes eren com ells. A les lesbianes els agradava perquè els homes no se’ls insinuaven.

Tampoc no s’hi feia res obertament. Per homosexualitat et podien expulsar de la Marina i ficar-te a la presó. Tot i així, el local era acollidor. El director de la banda portava maquillatge. El cantant hawaià anava vestit de dona, però la disfressa era tan convincent que n’hi havia molts que no s’adonaven que era un home. El propietari era tan estrafolari com un bitllet de tres dòlars. Els homes podien ballar amb homes. I ningú no t’acusava de ser un tita-fluixa si demanaves un vermut.

Des de la mort de Joanne, Chuck sentia que encara estimava més Eddie. Evidentment, en teoria, sempre havia sabut que Eddie podia morir, però el perill no li havia semblat mai real. Després de l’atac a Pearl Harbor no passava un dia sense que Chuck visualitzés aquella noia tan bonica, plena de sang, estesa a terra, i el seu germà sanglotant amb desesperació al seu costat. Hauria estat tan fàcil que fos en Chuck qui hagués estat agenollat al costat d’Eddie, sentint la mateixa aflicció insuportable. El 7 de desembre Chuck i Eddie havien escapat de la mort, però ara estaven en guerra, i la vida semblava que no tenia cap valor. Cada dia que passaven junts era preciós perquè podia ser l’últim.

Chuck estava repenjat a la barra amb una cervesa a la mà, i Eddie estava assegut en un tamboret. Reien de Trevor Paxman, un pilot de la Marina que es a qui tothom anomenava «Trixie», que parlava de la vegada que va intentar anar al llit amb una noia.

—Estava aterrit! —deia Trixie—. Em pensava que allà baix estaria tot net i polit, i que seria tendre, com les noies dels quadres, però tenia més pèl que jo! —Tothom va riure escandalosament—. Era com un goril·la!

En aquell moment, Chuck va veure de cua d’ull la figura robusta del capità Vandermeier que entrava al bar.

Pocs oficials entraven en bars de reclutes. No estava prohibit, però es considerava irrespectuós i desconsiderat, com entrar al restaurant del Ritz-Carlton amb les botes plenes de fang. Eddie es va girar d’esquena, esperant que Vandermeier no el veiés.

No tindria tanta sort. Vandermeier va anar directament cap a ells.

—Vaja, vaja, totes les noies juntes? —va dir.

Trixie es va girar i es va barrejar amb la gent.

—On ha anat? —va preguntar Vandermeier.

Ja anava prou begut perquè se li embarbussessin les paraules.

Chuck va veure que Eddie es posava rígid.

—Bona nit, capità, el puc convidar a una cervesa? —va dir Chuck, amb fredor.

—Un escocès amb gel.

Chuck va demanar la beguda i Vandermeier va fer un glop.

—M’han dit que, en aquest bar, on hi ha moviment és darrere. Tinc raó? —Va mirar Eddie.

—Ni idea —va dir Eddie, amb hostilitat.

—Ei, vinga —va dir Vandermeier—. Entre nosaltres.

Va donar uns copets al genoll d’Eddie, i aquest es va aixecar bruscament i va fer caure el tamboret.

—No em toqui —va dir.

—Calma, Eddie —va intervenir Chuck.

—A la Marina no hi ha cap norma que digui que m’he de deixar tocar per aquesta reina vella!

—Què m’has dit? —va dir Vandermeier, amb la veu pastosa.

—Si em torna a tocar, et juro que li arrenco el cap d’un cop de puny.

—Capità Vandermeier —va dir Chuck—, conec un local molt millor que aquest. Li agradaria anar-hi?

—Què? —Vandermeier semblava confós.

—Un local més petit, més tranquil —va improvisar Chuck—, com aquest, però més íntim. Oi que m’entén?

—Sembla una bona idea! —El capità va acabar-se la beguda.

Chuck va agafar el braç dret de Vandermeier i va fer un gest a Eddie perquè l’agafés per l’esquerre. Entre els dos van treure el capità del bar.

Per sort, hi havia un taxi esperant en la penombra del carreró. Chuck va obrir la porta.

En aquell moment, Vandermeier va fer un petó a Eddie.

El capità va llançar els braços al coll d’Eddie i li va acostar els llavis als seus.

—T’estimo —va dir.

A Chuck se li va encongir el cor de por. Allò no podia acabar bé.

Amb totes les seves forces, Eddie va descarregar un cop de puny a l’estómac de Vandermeier. El capità va grunyir i va esbufegar. Eddie el va tornar a pegar, aquesta vegada a la cara. Chuck es va posar al mig. Abans que Vandermeier caigués, Chuck el va ficar al seient de darrere d’un taxi.

Va acostar el cap a la finestra i va donar un bitllet de deu dòlars al taxista.

—Porti’l a casa i quedi’s el canvi —va dir.

El taxi es va allunyar.

Chuck va mirar Eddie.

—Quin desastre! —va dir—. Ara sí que hem begut oli.





IV


Però no van acusar mai Eddie Parry d’agredir un oficial.

L’endemà, el capità Vandermeier es va presentar a l’antic edifici de l’Administració amb un ull de vellut, però no va fer cap acusació. Chuck s’imaginava que reconèixer que s’havia vist involucrat en una baralla al The Band Round The Hat espatllaria la carrera del capità. Però igualment tothom parlava del seu ull.

—En Vandermeier va dient que va relliscar amb una taca d’oli al garatge i que va picar de cara amb la segadora de gespa —va dir Bob Strong—, però a mi em sembla que la seva dona el va estovar. Que l’heu vista? Sembla un boxejador.

Aquell dia, els criptoanalistes del soterrani van comunicar a l’almirall Nimitz que els japonesos atacarien Midway el 4 de juny. Més concretament, que a les set del matí les forces japoneses serien a dos-cents vuitanta quilòmetres al nord de l’atol.

Gairebé se sentien tan segurs com feien veure.

Eddie estava melancòlic.

—Què podem fer? —va dir quan ell i Chuck es van trobar per dinar. Ell també treballava a la intel·ligència naval i coneixia la fortalesa dels japonesos gràcies als descobriments dels desxifradors de codis—. Els japonesos tenen dues-centes naus al mar, pràcticament tota la seva armada, i nosaltres, quantes? Trenta-cinc!

Chuck no ho veia tan negre.

—Però la seva capacitat d’atac només és una quarta part del nombre de naus de què disposen. La resta són tropes d’ocupació, tropes de distracció i les reserves.

—I què? Una quarta part del nombre de naus encara és més que tota la flota del Pacífic sencera!

—La força d’atac real dels japonesos només disposa de quatre portaavions.

—Però nosaltres només en tenim tres. —Eddie va apuntar amb l’entrepà el portaavions del dic ennegrit pel fum, amb un formiguer d’obrers a dins—. I això comptant el Yorktown esventrat.

—D’acord, però nosaltres sabem que vénen i ells no saben que estem a l’aguait.

—Només espero que això sigui tan decisiu com creu en Nimitz.

—Sí, jo també.

Quan Chuck va tornar al soterrani, li van dir que ja no hi treballaria més. Li havien assignat un nou destí: el Yorktown.

—És la manera que té en Vandermeier de tornar-s’hi —va somicar Eddie, plorós, aquell vespre—. Creu que moriràs.

—No siguis tan pessimista —es va queixar Chuck—. Podríem guanyar la guerra.

Uns dies abans de l’atac, els japonesos van canviar el llibre de codis. Els homes del soterrani van sospirar i van començar de cap i de nou, però abans de la batalla van aportar poca informació nova. Nimitz es va haver de conformar amb el que ja tenia i esperar que els japonesos no haguessin canviat els plans a l’últim moment.

Els japonesos planejaven prendre Midway per sorpresa i esclafar-lo fàcilment. S’imaginaven que llavors els nord-americans atacarien amb totes les seves tropes en un intent desesperat per recuperar l’atol. En aquell moment, la flota japonesa de reserva atacaria la flota nord-americana sencera i l’esborraria del mapa. El Japó dominaria el Pacífic.

I els Estats Units demanarien iniciar converses de pau.

Nimitz volia tallar tot això de rel parant una emboscada a les forces d’atac abans que poguessin apoderar-se de Midway.

Chuck formava part de l’emboscada.

Va preparar el sac de viatge i va acomiadar-se d’Eddie. Després van baixar junts al port.

Allà es van trobar Vandermeier.

—No hem tingut temps de reparar els compartiments estancs —va explicar el capità—. Si foraden el vaixell, s’enfonsarà com un taüt de plom.

Chuck va posar una mà a l’espatlla d’Eddie per tranquil·litzar-lo i després va dir:

—Com té l’ull, capità?

La boca de Vandermeier es va torçar per dibuixar una ganyota maliciosa.

—Bona sort, marica. —I es va allunyar.

Chuck va donar la mà a Eddie i va pujar a bord.

Es va oblidar de Vandermeier instantàniament, perquè finalment tenia el que havia desitjat: era al mar i en un dels vaixells més magnífics que s’havien construït mai.

El Yorktown era el vaixell insígnia dels portaavions. Era més llarg que dos camps de futbol i a la seva tripulació hi havia més de dos mil homes. Transportava noranta avions: vells bombarders torpediners Douglas Devastator amb ales plegables; bombarders en picat Douglas Dauntless, més nous, i caces Grumman Wildcat per escortar els bombarders.

Gairebé tot era a baix, fora de l’estructura central de l’illa, que pujava nou metres per sobre de la coberta de vol. Contenia el centre de comandament i comunicacions de la nau, amb el pont de comandament, la sala de ràdio a sota, la sala de mapes i la sala de reunió dels aviadors. Darrere hi havia un conducte de fums enorme amb tres xemeneies en fila.

Uns quants obrers es van quedar a bord per mirar d’acabar la feina, quan la nau va sortir del dic i de Pearl Harbor traient fum. Un cop a mar obert Chuck escoltava emocionat el batec dels motors colossals. Quan el vaixell va arribar a aigües profundes i es va començar a gronxar seguint l’onatge de l’oceà Pacífic, se sentia com si ballés.

Chuck va ser assignat a la sala de ràdio, una destinació pràctica per aprofitar la seva experiència en la manipulació de senyals.

Amb els pedaços soldats grinyolant com sabates noves, el portaavions es dirigia a un punt de reunió al nord-est de Midway. La nau tenia un cafè-bar conegut com a Gedunk, que servia gelats acabats de fer. La primera tarda Chuck hi va trobar Trixie Paxman, que havia vist per última vegada al The Band Round The Hat, i es va alegrar de tenir un amic a bord.

El dimecres 3 de juny, el dia abans de l’atac previst, un hidroavió en missió de reconeixement a l’oest de Midway va albirar un comboi de naus japoneses de transport, segurament carregades amb les tropes d’ocupació que prendrien possessió de l’atol després de la batalla. La notícia va ser enviada a tots els vaixells nord-americans, i Chuck va ser dels primers a assabentar-se’n a la sala de ràdio del Yorktown. Era una confirmació fefaent que els seus companys del soterrani tenien raó i, a més de sentir-se’n orgullós, li va treure un pes de sobre. Alhora era conscient de la paradoxa, perquè si els seus companys s’haguessin equivocat i els japonesos fossin en un altra banda, ell no correria tant de perill.

Feia un any i mig que era a la Marina, però fins llavors no havia entrat mai en combat. El Yorktown reparat a corre-cuita seria el blanc dels torpedes i les bombes japonesos. Es dirigia contra un enemic que faria el que fos per enfonsar-lo, i Chuck s’enfonsaria amb el vaixell. Era una sensació estranya. En general estava estranyament tranquil, però de tant en tant li agafaven unes ganes boges de saltar per la borda i tornar nedant a Hawaii.

Aquella nit va escriure als seus pares. Si l’endemà moria, el més probable era que la carta s’enfonsés amb el vaixell, però la va escriure per si de cas. No va explicar per què l’havien reassignat. Li va passar pel cap confessar que era homosexual, però de seguida va canviar de parer. Els va dir que els estimava i que els estava agraït per tot el que havien fet per ell. «Si moro lluitant per un país democràtic i contra una dictadura militar cruel, la meva vida no haurà estat inútil», va escriure. Quan ho va tornar a llegir li va sonar pompós, però no ho va tocar.

Va ser una nit curta. A dos quarts de dues de la matinada, van cridar la tripulació dels avions per esmorzar. Chuck va anar a desitjar bona sort a Trixie Paxman. En compensació per haver-los fet matinar tant, els tripulants van esmorzar bistec i ous.

Van pujar els avions dels hangars de sota coberta amb els enormes ascensors de la nau i els van maniobrar a mà fins als aparcaments on els omplirien de combustible i els armarien. Després se’n van enlairar uns quants i van anar a la recerca de l’enemic. La resta dels pilots es va quedar a la sala de reunions, amb la roba de vol, esperant notícies.

Chuck va anar a treballar a la sala de ràdio. Poc abans de les sis va captar un senyal d’un hidroavió de reconeixement:


MOLTS AVIONS ENEMICS DIRECCIÓ MIDWAY

Uns minuts després, va rebre un senyal parcial:


PORTAAVIONS ENEMICS

Havia començat.

Quan al cap d’un minut va arribar l’informe complet, situava les tropes d’atac japoneses gairebé exactament on els criptoanalistes havien previst, Chuck se’n va sentir orgullós i, alhora, va tenir por.

Els tres portaavions nord-americans —el Yorktown, l’Enterprise i el Hornet—, van agafar un rumb que posaria els seus avions a distància d’atac dels vaixells japonesos.

A coberta hi havia el nassut almirall Frank Fletcher, un veterà de cinquanta-set anys que havia guanyat la Creu de la Marina a la Primera Guerra Mundial. En un viatge que Chuck va fer a coberta per portar un senyal li va sentir dir:

—Encara no hem vist cap avió japonès. Això vol dir que encara no saben que som aquí.

Chuck sabia que això era l’únic que tenien els nord-americans a favor seu: l’avantatge d’un servei d’intel·ligència millor.

Sens dubte, els japonesos esperaven trobar Midway fent la migdiada, en una repetició de l’escenari de Pearl Harbor, però, gràcies als criptoanlistes, no seria així. Els avions nord-americans a Midway no eren blancs immòbils aparcats a les pistes d’enlairament. Quan els japonesos van arribar-hi, estaven tots enlairats i a punt per a la batalla.

Mentre escoltaven en tensió el trànsit confús de les ones de Midway i les naus japoneses, els oficials i els homes de la sala de ràdio del Yorktown no tenien cap dubte que s’estava lliurant una batalla aèria formidable sobre el diminut atol, però no sabien qui guanyava.

Poc després els avions nord-americans de Midway van traslladar la lluita a terreny enemic i van atacar els portaavions japonesos.

En ambdues batalles, pel que Chuck entenia, l’artilleria antiaèria portava la veu cantant. Només s’havia infligit un dany moderat a la base de Midway, i gairebé totes les bombes i torpedes dirigits a la flota japonesa havien fallat, però en totes dues conteses s’havien abatut molts avions.

Semblava que anaven empatats, i això amoïnava Chuck, perquè els japonesos tenien moltes tropes de reserva.

Abans de les set, el Yorktown, l’Enterprise i el Hornet van virar al sud-est. Era un rumb que malauradament els allunyava de l’enemic, però els avions havien d’enlairar-se amb vent del sud-est.

Tots els racons del poderós Yorktown van tremolar a causa del tro dels avions quan els motors van girar a plena potència i van començar a lliscar per la coberta, un rere l’altre, per enlairar-se. Chuck es va fixar en la tendència del Wildcat a elevar l’ala dreta i decantar-se cap a l’esquerra quan accelerava sobre coberta, una característica que no agradava gens als pilots.

A dos quarts de nou els tres portaavions havien enviat cent cinquanta cinc avions nord-americans a atacar les forces d’assalt enemigues.

Els primers avions van arribar a la zona objectiu a l’hora prevista, quan els japonesos estaven enfeinats omplint de combustible i rearmant els avions que tornaven de Midway. Les cobertes de vol estaven plenes de caixes de munició escampades enmig d’una xarxa de mànegues de combustible: un escenari perfecte perquè explotés tot en un instant. Hauria d’haver estat una carnisseria.

Però no ho va ser.

Gairebé tots els avions nord-americans de la primera onada van ser destruïts.

Els Devastators eren obsolets. Els Wildcats que els escortaven eren millors, però no podien competir amb els ràpids i maniobrables Zeros japonesos. Els avions que van arribar a descarregar l’artilleria van ser delmats pel foc antiaeri arrasador dels portaavions.

Deixar caure una bomba des d’un avió sobre una nau en moviment, o deixar caure un torpede perquè encertés un vaixell, era extraordinàriament difícil, sobretot per a un pilot atacat per dalt i per baix.

La majoria dels aviadors van perdre la vida en aquella incursió.

I cap d’ells no va encertar un blanc.

Cap bomba o torpede nord-americà va tocar l’objectiu. Les tres primeres onades d’avions atacants, una de cada portaavions nord-americà, no van infligir cap dany a les forces d’atac japoneses. Les municions escampades sobre coberta no van explotar i els conductes de combustible no es van incendiar. Tot estava intacte.

Escoltant les converses a la ràdio, Chuck es va desesperar.

Va veure amb una nova perspectiva la genialitat de l’atac contra Pearl Harbor de feia set mesos. Els vaixells nord-americans estaven ancorats, els objectius estàtics estaven molt junts, i eren relativament fàcils d’encertar. Els avions de combat que els podrien haver protegit van ser destruïts als camps d’aterratge. I quan els nord-americans van armar i desplegar la seva artilleria antiaèria, l’atac gairebé s’havia acabat.

Tanmateix, aquella batalla continuava, i no tots els avions nord-americans havien arribat a la zona objectiu. Chuck va sentir un oficial de l’aire a la ràdio de l’Enterprise que cridava:

—Ataqueu! Ataqueu!

I la lacònica resposta del pilot.

—Ho faré, tan bon punt trobi aquests malparits.

La bona notícia era que el comandament japonès encara no havia enviat avions a atacar les naus nord-americanes. Se cenyien al seu pla i es concentraven en Midway. Ja devien haver deduït que els atacaven amb avions enlairats des de portaavions, però potser no estaven segurs d’on estaven situats els vaixells nord-americans.

Malgrat aquest avantatge, els nord-americans no guanyaven.

Llavors el panorama va canviar. Una formació de trenta-set bombarders en picat Dauntless de l’Enterprise van albirar els japonesos. Els Zeros que protegien els avions havien baixat gairebé al nivell del mar en la violenta batalla amb els anteriors atacants i els bombarders es van trobar per casualitat sobre els caces i els van poder caure a sobre inesperadament. Al cap d’uns minuts divuit Dauntless més del Yorktown van arribar a la zona objectiu. Un dels pilots era Trixie.

La ràdio es va omplir de converses excitades. Chuck va tancar els ulls i es va concentrar, intentant trobar sentit als sons distorsionats. No va poder identificar la veu de Trixie.

Aleshores, per sobre de les veus, va començar a sentir el característic esgarip dels bombarders en picat. L’atac havia començat.

De sobte, per primera vegada, es van sentir crits de triomf dels pilots.

—T’he tocat, cabró!

—Merda, em pensava que pujava!

—Foteu-vos, fills de puta!

—Diana!

—Mira com crema!

Els homes de la sala de ràdio van cridar entusiasmats, encara que no sabessin ben bé què passava.

Tot plegat es va acabar en cinc minuts, però es va tardar molt a rebre un informe clar. Els pilots estaven tan contents amb la victòria que eren incoherents. A poc a poc, a mesura que es van calmar i van tornar als vaixells, es va dibuixar l’escenari.

Trixie Paxman era un dels supervivents.

Com en l’atac anterior, la major part de les seves bombes havien fallat, però una desena havia encertat els blancs, i aquestes havien fet un mal extraordinari. Tres poderosos portaavions japonesos cremaven sense control: el Kaga, el Soryu i el vaixell insígnia Akagi. A l’enemic només n’hi quedava un, el Hiryu.

—Tres de quatre! —va exclamar Chuck, eufòric—. I encara no s’han acostat als nostres vaixells!

Les coses van canviar ràpidament.

L’almirall Fletcher va enviar deu Dauntless a cercar el portaavions japonès supervivent i el radar del Yorktown va captar una formació d’avions a vuitanta quilòmetres, segurament procedents del Hiryu, que s’aproximaven ràpidament. Al migdia, Fletcher va enviar dotze Wildcats contra els atacants. Els altres avions també van rebre l’ordre d’enlairar-se perquè no fossin a coberta ni en posicions vulnerables quan els ataquessin. Mentrestant van omplir els conductes de combustible del Yorktown de diòxid de carboni com a precaució contra incendis.

La formació atacant incloïa catorze bombarders en picat Aichi D3A, «Val», més els Zeros d’escorta.

«Ja hi som», va pensar Chuck, «la meva primera batalla». Tenia ganes de vomitar. Va empassar saliva amb força.

Abans que es veiessin els atacants, l’artilleria del Yorktown va obrir foc. El vaixell tenia quatre parells d’armes antiaèries pesants amb canons de dotze centímetres de diàmetre, que podien enviar obusos a uns quants quilòmetres de distància. Deduint la posició de l’enemic amb l’ajuda del radar, els oficials artillers van enviar una salva d’obusos de vint-i-cinc quilos cap als avions que s’aproximaven, amb el temporitzador programat perquè explotessin quan toquessin el blanc.

Els Wildcats es van situar sobre els atacants i, segons els informes de ràdio dels pilots, van abatre sis bombarders i tres caces.

Chuck va córrer al pont de comandament, duia un senyal que deia que la resta de la força d’atac es dirigia cap a ells.

—Entesos, porto posat el casc d’alumini —va dir l’almirall Fletcher, fredament—. No puc fer-hi res més.

Chuck va mirar per la finestra i va veure els bombarders baixant en picat xisclant, en un angle tan pronunciat, que semblava vertical. Va resistir l’impuls de tirar-se a terra.

El vaixell va virar bruscament a babord. Valia la pena intentar qualsevol cosa que desviés l’avió atacant del seu rumb.

A la coberta del Yorktown també hi havia quatre «Pianos de Chicago»: artilleria antiaèria més petita i d’abast més curt, amb quatre canons cada un. Van obrir foc en aquell moment; l’artilleria dels creuers d’escorta del Yorktown va fer el mateix.

Chuck observava des de coberta, aterrit i sense possibilitats de fer res per defensar-se, quan un artiller de coberta va apuntar i encertar un Val. L’avió es va trencar en tres peces. Dues van caure al mar i l’altra va estavellar-se contra el cantó del vaixell. Llavors va esclatar un altre Val i Chuck va cridar entusiasmat.

Però encara en quedaven sis.

El Yorktown va virar sobtadament a estribord.

Els Vals van desafiar la salutació de la mort de l’artilleria de coberta per perseguir el vaixell.

Quan es van acostar més, també van obrir foc les metralladores de les passarel·les, a cada cantó de la coberta de vol. L’artilleria del Yorktown va tocar una simfonia letal, amb explosions greus dels canons de dotze centímetres, sons de mig abast dels «Pianos de Chicago» i el sotragueig metàl·lic sec de les metralladores.

Chuck va veure la primera bomba.

Moltes bombes japoneses tenien un fusible retardat. En lloc d’esclatar quan impactaven, ho feien un segon més tard, amb la intenció que caiguessin a coberta, explotessin dins del portaavions i causessin la màxima destrucció.

Però aquella bomba va rodolar per la coberta del Yorktown.

Chuck la va mirar amb horror i fascinació. Primer semblava que no hagués de fer cap mal. Llavors va esclatar i va provocar una flamarada. Els dos «Pianos de Chicago» de popa van quedar destruïts immediatament i hi va haver petits incendis a coberta i a les torres.

Amb gran estupefacció de Chuck els homes que eren amb ell van continuar impertèrrits, com si contemplessin un simulacre de guerra en una sala de conferències. L’almirall Fletcher donava ordres mentre travessava la sacsejada coberta cap al pont de comandament. Moments després, els equips de control de danys corrien per la coberta de vol amb mànegues apagaincendis i grups de portalliteres recollien els ferits i els baixaven per escaletes estretes cap a les infermeries de baix.

Els incendis no es van propagar: el diòxid de carboni als conductes de combustible ho va impedir. I a coberta tampoc hi havia avions carregats de bombes que poguessin explotar.

Un moment després, un altre Val va descendir xisclant cap al Yorktown i una bomba va tocar el conducte de fums. L’explosió va sacsejar el poderós vaixell. Un immens mantell de fum, negre i oliós, va brollar de les xemeneies. Chuck va deduir que la bomba havia espatllat els motors, perquè el vaixell va perdre velocitat immediatament.

Van caure més bombes que no van encertar l’objectiu i van anar a parar al mar; els guèisers que feien brollar van esquitxar la coberta, on l’aigua de mar es va barrejar amb la sang dels ferits.

El Yorktown es va aturar de cop. Quan el vaixell avariat es va quedar immòbil al mar, els japonesos van fer blanc una altra vegada i una bomba va travessar l’ascensor de davant i va explotar més avall.

De sobte, es va acabar tot i els Vals supervivents es van enfilar cap al cel blau clar del Pacífic.

«Encara sóc viu», va pensar Chuck.

El vaixell no estava perdut. Els equips de control d’incendis ja treballaven abans que els japonesos es perdessin de vista. A baix, els enginyers deien que en una hora podrien posar en marxa les calderes. Els equips de reparació van apedaçar el forat de la coberta de vol amb planxes de sis per quatre de fusta d’avet.

Però l’equipament de ràdio estava destruït, de manera que l’almirall Fletcher estava sord i cec. Amb els seus ajudants personals es va traslladar al creuer Astoria i va delegar el comandament tàctic a Spruance de l’Enterprise.

—Fot-te, Vandermeier. He sobreviscut —va dir Chuck, baixet.

S’havia precipitat.

Els motors es van tornar a engegar. Sota el comandament del capità Bucknaster, el Yorktown va tornar a solcar les onades del Pacífic. Alguns dels seus avions ja s’havien refugiat a l’Enterprise, però altres continuaven enlairats, per tant la nau va girar en la direcció del vent perquè poguessin aterrar i omplir els tancs de combustible. En vista que la ràdio no funcionava, Chuck i els seus col·legues es van transformar en un equip semàfor per comunicar-se amb els altres vaixells a l’antiga, amb banderes.

A dos quarts de tres, el radar del creuer que escortava el Yorktown va comunicar que s’acostaven avions baixos per l’oest, probablement una formació d’atac del Hiryu. El creuer va transmetre la notícia amb senyals al portaavions. Bucknaster va enviar dotze Wildcats a interceptar-los.

Els Wildcats no van poder impedir l’atac, perquè van aparèixer deu bombarders torpediners cavalcant les onades i dirigint-se directament cap al Yorktown.

Chuck veia els avions clarament. Eren els Nakajima B5N, que els nord-americans denominaven Kate. Cada un portava un torpede enganxat sota el fusellatge, i l’arma feia gairebé la llargada de l’avió.

Els quatre creuers pesants que escortaven el portaavions es van tancar en formació al voltant del vaixell, aixecant una pantalla d’aigua escumosa, però els pilots japonesos no es desanimaven tan fàcilment i van travessar volant el brollador.

Chuck va veure com el primer avió deixava anar el torpede. La bomba llarga, que apuntava al Yorktown, va caure al mar.

L’avió va passar com un llampec per sobre de la nau, tan a prop que en Chuck va distingir la cara del pilot. Portava una cinta blanca i vermella al cap, a més del casc de vol. Va aixecar el puny en un gest triomfal a la tripulació de coberta i va desaparèixer.

Van rugir més avions per sobre. Els torpedes eren lents i de vegades els vaixells els podien esquivar, però el Yorktown avariat era massa feixuc per fer ziga-zagues. Es va sentir una explosió brutal que va sacsejar el vaixell: els torpedes eren diverses vegades més potents que les bombes normals. A Chuck li va semblar que havia tocat la banda esquerra de la popa. Una altra explosió va seguir poc després, i aquesta va aixecar literalment el vaixell i va fer rodolar mitja tripulació sobre la coberta. Immediatament després, els poderosos motors van fallar.

Una vegada més els equips de reparació de danys es van posar a treballar abans que els avions atacants es perdessin de vista. Però aquesta vegada els homes no donaven l’abast. Chuck es va afegir als equips que bombejaven i va veure que el buc d’acer del gran vaixell estava obert com una llauna. A través del tall entrava un Niàgara d’aigua de mar. Al cap d’uns minuts Chuck va notar que la coberta s’havia inclinat. El Yorktown es decantava a babord.

Les bombes no podien absorbir l’entrada d’aigua, sobretot tenint en compte que els compartiments estancs del vaixell s’havien espatllat al mar del Corall i no s’havien pogut arreglar per la precipitació de les reparacions.

Quant tardaria a bolcar?

A les tres, Chuck va sentir l’ordre.

—Abandonin la nau!

Els mariners van llançar cordes per la vora més alta de la coberta en pendent. A la coberta de l’hangar, estirant uns cordills, la tripulació va fer caure una pluja d’armilles salvavides que estaven emmagatzemades al sostre. Els vaixells escorta es van acostar i van llançar les seves barques a l’aigua. La tripulació del Yorktown es va descalçar i es va agrupar a la vora de la borda. Sense saber ben bé per què, van col·locar els centenars de parells de sabates a coberta en rengleres perfectes, com si fos un sacrifici ritual. Als ferits, els van baixar en les lliteres als baleners que ja els esperaven. Chuck es va trobar a l’aigua, nedant tan de pressa com podia per allunyar-se del Yorktown abans que es capgirés. Una onada el va agafar per sorpresa i se li va endur la gorra. Encara bo que era el Pacífic i l’aigua no estava freda; l’Atlàntic l’hauria mort de fred mentre esperava que el rescatessin.

El va recollir un bot salvavides, que va continuar rescatant homes del mar. Dotzenes de bots feien el mateix. Molts tripulants van saltar des de la coberta principal, que estava més baixa que la coberta de vol. Inexplicablement, el Yorktown continuava surant.

Un cop rescatada tota la tripulació, els van portar als vaixells escorta.

Chuck es va quedar a coberta, contemplant l’aigua mentre el sol baixava per darrere el Yorktown, que s’enfonsava lentament. De cop va pensar que en tot el dia no havia vist un sol vaixell japonès. Tota la batalla s’havia lliurat amb avions, i va pensar que potser aquella era la primera d’una forma diferent de batalla naval. Si tenia raó, en el futur els portaavions serien els vaixells clau. Els altres no comptarien per gaire.

Trixie Paxman va aparèixer al seu costat. Chuck es va alegrar tant de veure’l viu que li va fer una abraçada.

Trixie va explicar a Chuck que l’últim vol dels bombarders en picat Dauntless de l’Enterprise i el Yorktown havia incendiat el Hiryu, el portaavions japonès supervivent i l’havia destruït.

—Això vol dir que tots els portaavions japonesos estan fora de joc —va dir Chuck.

—Exactament. Els hem destruït tots i només n’hem perdut un dels nostres.

—Llavors, això vol dir que hem guanyat? —va preguntar Chuck.

—Sí —va dir Trixie—, crec que sí.





V


Després de la batalla de Midway va quedar clar que la guerra al Pacífic es guanyaria amb avions que s’enlairessin des de vaixells. Tant el Japó com els Estats Units van iniciar programes intensius per construir portaavions al més ràpidament possible.

Durant els anys 1943 i 1944, el Japó va fabricar set d’aquells vaixells enormes i cars.

En el mateix període, els Estats Units en van fabricar noranta.





13


1942 (II)





I


La infermera Carla von Ulrich va entrar a la farmàcia empenyent un carret i va tancar la porta.

S’havia d’afanyar. Si l’enxampaven fent el que estava a punt de fer podia acabar en un camp de concentració.

Va agafar unes quantes gases d’un armari, més un rotlle de benes i un pot de crema antisèptica. Després va obrir l’armari de les medecines. Va agafar morfina per al dolor, sulfonamida per a les infeccions i aspirines per a la febre. També va afegir una xeringa hipodèrmica, encara amb l’embalatge.

Ja havia falsificat el registre, de mica en mica, perquè semblés que el que robava s’havia fet servir de manera legítima. Havia manipulat el registre abans d’agafar el material, en comptes de després, per tal que, si es feia un inventari, es trobés un excés de material, que s’interpretaria com una distracció, en lloc d’un dèficit, que posaria de manifest el robatori.

Ja ho havia fet dues vegades, però es moria de por igualment.

En sortir de l’habitació amb el carret, volia semblar innocent: una infermera que atenia les necessitats dels pacients enllitats.

Va entrar a la unitat i va veure que el doctor Ernst estava assegut en un llit, prenent el pols a un pacient.

En aquella hora, tots els metges havien d’estar dinant.

Però ja era massa tard per canviar de plans. Intentant mostrar-se segura de si mateixa, que era exactament el contrari de com se sentia, va travessar la unitat empenyent el carret amb el cap ben alt.

El doctor Ernst la va mirar i va somriure.

Berthold Ernst era el metge per qui bavejaven totes les infermeres. Era un cirurgià molt preparat, que tractava bé els pacients, a més de ser alt, guapo i solter. Si les xafarderies de l’hospital no mentien, havia flirtejat amb la majoria de les infermeres més maques i havia anat al llit amb moltes d’elles.

Carla el va saludar amb un cop de cap i va passar de llarg.

Va sortir de la unitat amb el carret i va entrar ràpidament al vestidor de les infermeres.

Tenia la gavardina penjada d’un ganxo i, a sota, un cistell de la compra amb una bufanda vella de seda, una col i un paquet de tovalloletes en una bossa de paper marró. Carla va treure-ho tot i, ràpidament, va traslladar el material mèdic del carret al cistell. El va tapar amb la bufanda, que la seva mare devia haver comprat als anys vint perquè tenia un estampat blau i groc geomètric. Aleshores va posar la col i les tovalloletes a sobre, va penjar el cistell del ganxo, i el va tapar amb la gavardina.

«Me n’he sortit», va pensar. Però tremolava com una fulla. Va respirar fondo, es va asserenar i va obrir la porta. Es va trobar el doctor Ernst al passadís.

Que potser l’havia seguida? Estava a punt d’acusar-la de robatori? Però no tenia una actitud hostil; més aviat semblava de bon humor. Potser sí que se n’havia sortit.

—Bona tarda, doctor —va dir Carla—. Que necessita res?

—Com està, germana? —va dir ell, somrient—. Va tot bé?

—Crec que perfectament. —La sensació de culpa li va fer afegir melosament—: Però és vostè, doctor, qui ha de jutjar si les coses van bé.

—Ah, no tinc cap queixa —va dir ell, despreocupadament.

«Què passa, doncs?», va pensar Carla. «Està jugant amb mi? Endarrerint amb sadisme el moment en què farà la seva acusació?».

No va dir res i va esperar, intentant no tremolar dels nervis.

El metge va mirar el carret.

—Per què l’ha entrat al vestidor?

—Necessitava una cosa —va dir, improvisant a la desesperada—. Una cosa de la gavardina. —Va intentar dominar el tremolor de la veu—. Un mocador, de la butxaca.

«Para de balbucejar», es va dir. «És un metge, no un agent de la Gestapo». Però li feia por igualment.

Semblava divertit, com si li fes gràcia que estigués tan nerviosa.

—I el carret?

—L’anava a tornar al seu lloc.

—La pulcritud és essencial. És una gran infermera… fräulein Von Ulrich…, o és frau?

—Fräulein.

—Un dia hem de parlar una estona.

Per la manera com li va somriure, Carla va deduir que no volia parlar del robatori de material mèdic. Estava a punt de demanar-li per sortir. Si deia que sí, seria l’enveja de dotzenes d’infermeres.

Però no li interessava gens. Potser era perquè havia estimat Werner Franck, un enlluernador Casanova que al capdavall no era sinó un covard egocèntric. S’imaginava que Berthold Ernst era tres quarts del mateix.

Tot i això, no es volia arriscar a fer-lo enfadar, de manera que va somriure i no va dir res.

—Li agrada Wagner? —va preguntar el doctor.

Carla ja veia per on anava.

—No tinc temps per a la música —va dir, amb fermesa—. M’he d’ocupar de la meva mare, que ja és gran.

De fet, Maud tenia cinquanta-un anys i una salut de ferro.

—Tinc dues entrades per anar a un recital demà al vespre. Toquen l’Idil·li de Siegfried.

—Una peça de cambra! —va dir—. Que curiós.

La major part de l’obra de Wagner era a gran escala.

—Veig que hi entén, de música —va dir ell, encantat.

Carla va desitjar no haver-ho dit; amb això només l’havia encoratjat.

—A casa ens agrada la música… La meva mare fa classes de piano.

—Aleshores ha de venir. Per un vespre, segur que algú es pot quedar amb la seva mare.

—De veritat que no puc —va dir Carla—. Però li agraeixo molt la invitació.

Va veure que estava enfadat; no estava acostumat que el rebutgessin. Carla es va girar i va continuar empenyent el carret.

—Un altre dia, potser? —va cridar ell.

—És molt amable —va dir Carla, sense aturar-se.

Va tenir por que la seguís, però l’ambigüitat de la resposta a la seva última pregunta semblava haver-lo estovat. Quan va mirar enrere, se n’havia anat.

Va desar el carret i va respirar amb més facilitat.

Va tornar a la feina. Va passar a veure tots els pacients de la seva unitat i va redactar els informes fins que va arribar l’hora de traspassar la feina al torn de nit.

Es va posar la gavardina i es va penjar el cistell del braç. Havia de sortir de l’hospital amb material robat i va tornar a tenir por.

Frieda Franck sortia alhora que ella i van marxar plegades. Frieda no tenia ni idea que Carla portés contraban. Van caminar sota el sol de juny cap a la parada del tramvia. Carla portava gavardina sobretot perquè no se li embrutés l’uniforme.

Es pensava que s’estava comportant amb normalitat fins que Frieda va fer un comentari.

—Que estàs preocupada per alguna cosa?

—No, per què?

—Sembles nerviosa.

—No em passa res. —Per canviar de tema, va assenyalar un pòster—. Mira.

El govern havia inaugurat una exposició al Lustgarten de Berlín, el parc de davant de la catedral. «El paradís soviètic» era l’irònic títol de l’exposició sobre la vida en un règim comunista, que retratava el bolxevisme com un estratagema jueu i els russos com eslaus subhumans. Però els nazis tampoc no ho tenien tot tan fàcil, i algú s’havia passejat per Berlín enganxant un pòster satíric que deia:


Instal·lació permanent

El PARADÍS NAZI

Guerra, fam, mentides, Gestapo

Fins quan?



Hi havia un d’aquests pòsters enganxat a la parada coberta del tramvia i Carla es va animar una mica.

—Qui els deu enganxar? —va preguntar.

Frieda va arronsar les espatlles.

—No sé qui ho fa, però són valents —va dir Carla—. Si els agafessin, els matarien.

Llavors va recordar el que tenia al cistell. A ella també la matarien, si l’agafaven.

—Ja ho pots ben dir —va admetre Frieda, lacònicament.

De cop era Frieda la que semblava nerviosa. Podia ser una dels que enganxaven pòsters? Segurament no. Potser Heinrich, el seu xicot, sí. Tenia el caràcter impetuós i moralista que s’adeia amb una cosa així.

—Com està en Heinrich? —va preguntar Carla.

—Es vol casar.

—I tu no?

Frieda va abaixar la veu.

—No vull tenir fills. —Era un comentari sediciós, perquè representava que les noies havien d’estar encantades de parir fills per al Führer. Frieda va fer un gest cap al pòster il·legal—. No m’agradaria criar els meus fills en aquest paradís.

—A mi suposo que tampoc —va dir Carla.

Potser era per això que havia rebutjat el doctor Ernst.

Va arribar el tramvia i les noies hi van pujar. Carla es va posar el cistell a la falda amb normalitat, com si no hi portés res de més sinistre que una col. Va mirar els altres passatgers i es va quedar més tranquil·la en veure que no hi havia cap uniforme.

—Vine a casa amb mi —va proposar Frieda—. Tinguem una nit de jazz. Posem els discos d’en Werner.

—M’encantaria, però no puc —va dir Carla—. He d’anar a veure uns amics. Recordes la família Rothmann?

Frieda va mirar al voltant cautelosament. Rothmann podia ser un cognom jueu o no. Però no tenien ningú a prop que els pogués sentir.

—I tant, era el nostre metge.

—Representa que no té permís per exercir. L’Eva Rothmann se’n va anar a Londres abans de la guerra i es va casar amb un soldat escocès. Però, és clar, els seus pares no han pogut sortir d’Alemanya. En Rudi, el seu fill, era fabricant de violins, i es veu que dels bons, però va perdre la feina, i ara repara instruments i afina pianos. —Anava quatre vegades l’any a cals Von Ulrich a afinar el piano de cua Steinway—. El cas és que els vaig dir que aquesta nit els passaria a veure.

—Ah —va fer Frieda.

Va ser l’«ah» allargassat del que acaba de veure la llum.

—Ah, què? —va preguntar Carla.

—Ara entenc per què agafes el cistell com si hi portessis el Sant Graal.

Carla va quedar de pedra. Frieda havia endevinat el seu secret!

—Com ho has sabut?

—Has dit que representava que no tenia permís per exercir. Això vol dir que exerceix.

Carla es va adonar que havia delatat el doctor Rothmann. Hauria d’haver dit que no tenia permís per exercir. Encara bo que només l’havia traït davant Frieda.

—Què vols que faci? —va dir—. Es presenten a casa seva i li supliquen que els ajudi. No pot fer fora els malalts! No és que hi guanyi diners, tots els seus pacients són jueus i gent pobra que li paga amb quatre patates o un ou.

—No cal que el defensis —va dir Frieda—. Crec que és molt valent. I tu ets una heroïna, robant material de l’hospital per donar-l’hi. És la primera vegada?

Carla va sacsejar el cap.

—La tercera. Però em sento molt idiota per haver-me descobert.

—No ets idiota. El que passa és que et conec molt bé.

El tramvia va arribar a la parada de Carla.

—Desitja’m sort —va dir, abans de baixar.

Quan va entrar a casa va sentir unes notes vacil·lants al piano de dalt. Maud tenia un alumne. Carla es va posar contenta. Animaria la seva mare i, a més, els procuraria uns quants diners.

Carla es va treure la gavardina i va anar a la cuina a saludar Ada. Quan Maud va reconèixer que no podia continuar pagant-li el sou, Ada va demanar si es podia quedar a viure amb ells. Als vespres havia trobat una feina de netejar oficines, i feia les feines de casa per a la família Von Ulrich a canvi de l’habitació i el menjar.

Carla es va treure les sabates sota la taula i va fregar els peus l’un contra l’altre per descansar una mica. Ada li va preparar una tassa de cafè de malta.

Maud va entrar a la cuina amb els ulls espurnejants.

—Un alumne nou! —va dir. Va ensenyar a Carla un feix de bitllets—. I vol fer classe cada dia!

L’havia deixat practicant escales i els seus dits inexperts sonaven com si un gat caminés per sobre el teclat.

—Que bé! —va dir Carla—. Qui és?

—Un nazi, és clar. Però necessitem els diners.

—Com es diu?

—Joachim Koch. És molt jove i tímid. Si el coneixes, mossega’t la llengua i sigues educada, per l’amor de Déu.

—No hi pateixis.

Maud va desaparèixer.

Carla va assaborir el cafè. Com gairebé tothom, s’havia acostumat al gust dels glans socarrimats.

Va xerrar una estona amb Ada. Abans era una dona grassoneta, però s’havia aprimat molt. A Alemanya, en aquell moment, poques persones estaven grasses, però Ada no estava bé. La mort de Kurt, el seu fill deficient, l’havia afectat molt. Tenia un aire letàrgic. Feia la feina perfectament, però després es quedava hores mirant per la finestra, amb l’expressió buida. Carla l’estimava, i comprenia la seva angoixa, però no sabia què fer per ajudar-la.

El so del piano es va aturar i, al cap d’una estona, Carla va sentir dues veus al rebedor, la de la seva mare i la d’un home. Es va imaginar que Maud estava acomiadant herr Koch i es va horroritzar quan, un moment després, la seva mare va entrar a la cuina seguida d’un home amb un uniforme immaculat de tinent.

—És la meva filla —va dir Maud, alegrement—. Carla, et presento el tinent Koch, un alumne nou.

Koch tenia vint-i-pocs anys, era atractiu i semblava tímid. Tenia el bigoti ros i a Carla li va recordar les fotos del seu pare quan era jove.

A Carla se li va accelerar el cor de por. El cistell amb el material mèdic robat era a la cadira de la cuina, al seu costat. Es delataria sense voler davant del tinent Koch, com havia fet amb Frieda?

No li sortien les paraules.

—En… encantada de conèixer-lo —va dir.

Maud la va mirar encuriosida, sorpresa del seu nerviosisme. Maud només volia que Carla fos simpàtica amb el nou alumne perquè continués volent fer classes amb ella. No hi veia cap mal, a entrar a la cuina amb un oficial de l’exèrcit. No tenia ni idea que Carla tingués medecines robades al cistell de la compra.

Koch va fer una reverència formal.

—El gust és meu —va dir.

—I l’Ada és la nostra minyona.

Ada el va mirar amb hostilitat, però ell no se’n va adonar; no es fixava en les minyones. Es va repenjar en una cama intentant semblar natural i va quedar com tort, cosa que va fer exactament l’efecte contrari.

Es comportava com si tingués menys anys dels que aparentava. Tot ell desprenia una innocència que feia pensar que era fill únic. Fos com fos, era un perill.

Va canviar de postura i va repenjar les mans a la cadira en què Carla havia deixat el cistell.

—Veig que és infermera —va dir.

—Sí.

Carla va intentar pensar amb calma. Tenia idea Koch de qui eren els Von Ulrich? Potser era massa jove per saber què representava ser un socialdemòcrata. Feia nou anys que el partit era il·legal. Potser la infàmia de la família Von Ulrich s’havia esfumat amb la mort de Walter. En tot cas, semblava que Koch els tingués per una família alemanya respectable; devia pensar que eren pobres senzillament perquè havien perdut l’home que les mantenia, com els passava a moltes dones de bona posició.

No hi havia cap motiu perquè mirés dins el cistell.

Carla es va obligar a parlar amb cordialitat.

—Com li va amb el piano?

—Crec que avanço de pressa! —Va mirar Maud—. O això em diu la professora.

—Només hem fet una lliçó però ja demostra molta aptitud —va reconèixer Maud.

Sempre deia el mateix als alumnes per animar-los a continuar les lliçons, però a Carla li va semblar que era més simpàtica que de costum. No és que no tingués dret a flirtejar, perquè feia més d’un any que era vídua. Però li semblava impossible que tingués sentiments romàntics envers un noi que tenia la meitat dels seus anys.

—De tota manera, he decidit no explicar-ho als meus amics fins que no domini l’instrument —va continuar Koch—. Llavors els sorprendré amb la meva habilitat.

—Que divertit —va dir Maud—. Segui, si us plau, tinent, si no té pressa.

Va assenyalar la cadira on Carla havia deixat el cistell.

Carla va córrer a agafar el cistell, però Koch va arribar abans que ella i el va aixecar.

—Permeti’m —va dir. Va mirar a dins, va veure la col i va dir—: El sopar, suposo?

—Sí —va dir Carla, amb una veu que semblava un esgarip.

El noi va seure a la cadira i va deixar el cistell a terra, al costat dels seus peus, lluny de Carla.

—Sempre havia tingut la il·lusió de fer música i ara he decidit que ja era hora de comprovar si me’n surto bé.

Va encreuar i desencreuar les cames.

Carla no entenia per què estava tan crispat. No tenia motius per tenir por. Li va passar pel cap que podia estar nerviós per una qüestió sexual. Estava sol amb tres dones solteres. Què li devia passar pel cap?

Ada li va deixar una tassa de cafè davant. Ell va treure cigarrets. Fumava com un adolescent, com si fos la primera vegada. Ada li va portar un cendrer.

—El tinent Koch treballa al Ministeri de la Guerra a Bendlerstrasse —va explicar Maud.

—Vaja!

Era la seu de l’Estat Major. No era estrany que Koch no expliqués a ningú que aprenia a tocar el piano. Tots els grans secrets de l’estament militar alemany es guardaven en aquell edifici. Encara que Koch ho ignorés, alguns dels seus col·legues podien recordar que Walter von Ulrich havia estat un opositor dels nazis. I això seria el final de les seves classes amb frau Von Ulrich.

—Treballar allà és un gran privilegi —va comentar Koch.

—El meu fill és a Rússia —va dir Maud—. Estem preocupadíssims per ell.

—És natural en una mare, ho comprenc perfectament —va dir Koch—. Però li prego que no sigui pessimista! L’última contraofensiva russa s’ha aturat decisivament.

Era una imbecil·litat. La màquina de propaganda no podia amagar que els russos havien guanyat la batalla de Moscou i havien fet recular la línia del front alemany a cent cinquanta quilòmetres.

—Ara estem en posició per tornar a avançar —va continuar Koch.

—N’està segur? —Maud semblava neguitosa i Carla se sentia de la mateixa manera. Totes dues patien pel que li pogués passar a Erik.

Koch va intentar fer un somriure de suficiència.

—Cregui’m, frau Von Ulrich, n’estic segur. No els puc explicar tot el que sé, per descomptat. Però els puc assegurar que s’està planificant una nova operació molt agressiva.

—Estic convençuda que les nostres tropes tenen tot el que necessiten, menjar suficient i tot això. —Va posar una mà al braç de Koch—. Però no puc evitar preocupar-me. Sé que no ho hauria de dir, però sento que puc confiar en vostè, tinent.

—Ja ho crec.

—Fa mesos que no sé res del meu fill. No sé ni si és viu o mort.

Koch va ficar una mà a la butxaca i en va treure un llapis i un quadernet.

—Jo ho puc esbrinar, confiï en mi —va dir.

—Ho podria fer? —va dir Maud, amb els ulls molt oberts.

Carla va deduir que aquesta era la raó del flirteig.

—Ah, sí, treballo a l’Estat Major, encara que en una posició humil —va dir Koch, intentant aparentar modèstia—. Puc preguntar per…

—Erik.

—Erik von Ulrich.

—Seria meravellós. És infermer. Estudiava medicina, però estava impacient per lluitar pel Führer.

Era veritat. Erik havia estat un nazi fanàtic, tot i que les seves últimes cartes tenien un to més moderat.

Koch es va apuntar el nom.

—És un bon home, tinent Koch —va dir Maud.

—No és res.

—M’alegro que contraataquem al front oriental. Però no em digui quan començarà l’atac. Encara que em mori de ganes de saber-ho.

Maud buscava informació. Carla no entenia per què la volia, si després no sabria què fer-ne.

Koch va abaixar la veu, com si hi pogués haver un espia escoltant a la finestra oberta de la cuina.

—Serà molt aviat —va dir. Va mirar les tres dones. Carla es va adonar que fruïa amb la seva atenció. Potser no estava acostumat a tenir dones que l’escoltessin. Per allargar el moment, va dir—: l’Operació Blava començarà aviat.

Maud el va mirar entusiasmada.

—L’Operació Blava, que emocionant! —va exclamar, en el mateix to que si li hagués ofert portar-la a passar una setmana al Ritz de París.

—El vint-i-vuit de juny —va continuar ell, en veu molt baixa.

Maud es va posar una mà al cor.

—Que aviat! És una notícia estupenda.

—No hauria d’haver dit res.

Maud li va agafar una mà.

—Doncs, jo estic contenta que m’ho hagi dit. M’ha fet sentir molt millor.

Ell va mirar la mà de Maud. Carla es va adonar que no estava acostumat que una dona el toqués. Va passar de la mà als ulls de Maud, que li va somriure afectuosament, tan afectuosament que Carla no es podia creure que fos del tot fals.

Maud va apartar la mà i Koch va apagar el cigarret i es va aixecar.

—Me n’haig d’anar —va dir.

«Gràcies a Déu», va pensar Carla.

—Encantat de conèixer-la, fräulein —va dir fent una reverència.

—Adéu, tinent —va contestar ella, educadament.

Maud el va acompanyar a la porta.

—Demà a la mateixa hora —va recordar-li—. Quina troballa! Un pobre noi que treballa a l’Estat Major —va dir, quan va tornar a entrar a la cuina.

—No sé per què està tan emocionada —va dir Carla.

—És molt guapo —va intervenir Ada.

—Ens ha donat informació secreta —va dir Maud.

—I què en farem? —va preguntar Carla—. No som espies.

—Sabem la data de la pròxima ofensiva. Vols dir que no trobarem la manera de passar-la als russos?

—No sé com.

—Representa que estem envoltades d’espies.

—Això només és propaganda. Tot el que va malament s’atribueix a la subversió dels agents secrets bolxevics i jueus, en lloc de ser un nyap dels nazis.

—D’acord, però hi ha d’haver espies per força.

—Com vol que ens hi posem en contacte?

—Jo parlaria amb la Frieda —va dir Maud, després de rumiar-ho un moment.

—Per què ho diu?

—Intuïció.

Carla va recordar el moment a la parada, quan havia preguntat en veu alta qui devia penjar els pòsters antinazis i Frieda s’havia quedat callada. La intuïció de Carla coincidia amb la de la seva mare.

Però aquest no era l’únic problema.

—Encara que poguéssim, voldríem trair el nostre país?

—Hem de derrotar els nazis —va dir Maud, emfàticament.

—Odio els nazis més que ningú, però continuo sent alemanya.

—Entenc el que vols dir. No m’agrada la idea de ser una traïdora, encara que sigui anglesa de naixement. Però, si no perdem la guerra, no ens desfarem mai dels nazis.

—Suposem que podem donar una informació als russos que asseguri que perdem la batalla. Erik podria morir en aquesta batalla! El seu fill, el meu germà! Podríem ser la causa de la seva mort.

Maud va obrir la boca per contestar, però no va trobar les paraules i es va posar a plorar. Carla es va aixecar i la va abraçar.

—Podria morir igualment —va dir Maud, en veu molt baixa, al cap d’un moment—. Podria morir lluitant pel nazisme. Val més que mori perdent una batalla que guanyant-la.

Carla no n’estava tan segura. Va deixar anar la seva mare.

—En fi, m’agradaria que m’avisés abans de portar persones com aquesta a la cuina —va dir. Va recollir el cistell de terra—. Sort que el tinent Koch no ha mirat més avall.

—Per què? Què hi portes?

—Medecines robades de l’hospital per al doctor Rothmann.

Malgrat les llàgrimes, Maud va somriure amb orgull.

—Bona minyona.

—Una mica més i em moro quan ha agafat el cistell.

—Perdona’m.

—No ho sabia. Però vaig a treure-me-les de sobre ara mateix.

—Bona idea.

Carla es va tornar a posar la gavardina sobre l’uniforme i va sortir.

Va caminar de pressa cap a la casa on vivien els Rothmann. No era tan gran com la dels Von Ulrich, però era ben proporcionada i tenia habitacions acollidores. Tanmateix, en aquell moment tenia les finestres tapades amb taulons i hi havia un rètol fet de qualsevol manera a la porta, que deia: «Consulta tancada».

Els Rothmann havien estat una família força rica. El doctor Rothmann tenia una consulta molt sol·licitada i molts pacients benestants. També tractava persones humils a preus més barats. En aquell moment només li quedaven els pobres.

Carla va entrar per la part del darrere, com els pacients.

Immediatament es va adonar que passava alguna cosa. La porta estava oberta i quan va entrar a la cuina va veure una guitarra amb el mànec trencat tirada al terra de rajola. L’habitació estava buida, però se sentia soroll en algun lloc de la casa.

Va travessar la cuina i va entrar al passadís. A la planta baixa hi havia dues sales grans, que abans eren la sala d’espera i la consulta. En aquell moment, la sala d’espera semblava la saleta d’estar de la família, i la consulta era el taller de Rudi; hi havia un banc i eines de fuster, i, normalment, mitja dotzena de mandolines, violins i violoncels en diverses fases de reparació. Tot l’equipament mèdic estava amagat i tancat en armaris.

Però quan Carla va entrar va veure que ja no era així.

Els armaris estaven oberts i tot el que contenien ho havien tirat per terra. Hi havia vidres trencats i pastilles, pólvores i líquids de tota mena. Enmig de la destrossa, Carla va veure un estetoscopi i un aparell per prendre la tensió arterial. Era evident que algunes peces de l’instrumental les havien trepitjat després de tirar-les a terra.

Carla es va disgustar. Quin malbaratament!

Llavors va mirar a l’altra sala. Rudi Rothmann, que tenia vint-i-dos anys i era alt, amb una constitució atlètica, era a terra en un racó. Tenia els ulls tancats i gemegava de dolor.

Hannelore, la seva mare, que havia estat una dona rossa molt atractiva, però que llavors estava demacrada i tenia els cabells grisos, estava agenollada al seu costat.

—Què ha passat? —va preguntar Carla, tement la resposta.

—La policia —va dir Hannelore—. Han acusat el meu marit de tractar pacients aris. Se l’han endut. Rudi ha intentat impedir que ho destrossessin tot. L’han… —Se li va trencar la veu.

Carla va deixar el cistell i es va agenollar al costat de Hannelore.

—Què li han fet?

Hannelore va recuperar la parla.

—Li han trencat les mans —va mussitar.

Carla ho va veure de seguida. Les mans de Rudi estaven vermelles i espantosament retorçades. Era com si la policia li hagués trencat els dits un per un. No era estrany que gemegués. Carla va sentir un mareig. Però veia coses horribles cada dia i sabia com reprimir els sentiments personals i anar per feina.

—Necessita morfina —va dir.

—Si en tinguéssim… Ha desaparegut —va dir Hannelore, indicant la destrossa del terra.

Carla va sentir un rampell de pura ràbia. La policia havia malbaratat unes medecines valuoses en una orgia de destrucció quan fins i tot els hospitals anaven curts de material.

—Els n’he portat.

Del cistell va treure un vial de líquid clar i una xeringa nova. Va treure-la de l’embolcall amb traça i hi va carregar amb la medecina. A continuació la va injectar a Rudi.

L’efecte va ser gairebé instantani. Els gemecs es van aturar. El noi va obrir els ulls i va mirar Carla.

—Àngel —va dir.

Va tancar els ulls i es va endormiscar.

—Hem de recol·locar-li els dits —va dir Carla—, perquè els ossos se soldin bé.

Va tocar la mà esquerra de Rudi i no hi va haver reacció. Va agafar la mà i la va aixecar. Tampoc no es va moure.

—No ho he fet mai —va dir Hannelore—. Però ho he vist fer moltes vegades.

—Igual que jo —va dir Carla—. Però ho haurem d’intentar. Jo faré la mà esquerra i vostè fa la dreta. Hem d’acabar abans que s’acabi l’efecte del fàrmac. El pobre ja patirà prou.

—D’acord —va dir Hannelore.

Carla va esperar un moment. La seva mare tenia raó. Havien de fer el que poguessin per posar fi al règim nazi, encara que representés trair el seu país. Ja no tenia dubtes.

—Som-hi —va dir Carla.

A poc a poc i amb compte, les dues dones van recol·locar els ossos trencats de les mans de Rudi.





II


Thomas Macke anava al bar Tannenberg cada divendres a la tarda.

No era un gran local. En una paret hi havia una fotografia emmarcada del propietari, Fritz —amb l’uniforme de la Primera Guerra Mundial, vint-i-cinc anys més jove i sense la panxa cervesera—, que assegurava haver mort nou russos a la batalla de Tannenberg. Hi havia algunes taules i cadires, però els habituals seien a la barra. La carta amb tapes de pell era pura fantasia: els únics plats que se servien eren salsitxes amb patates o salsitxes sense patates.

Però el local estava situat just davant de la comissaria de Kreuzberg i, per tant, era un bar de policies. Això volia dir que s’hi podien trencar totes les normes. Es jugava sense dissimular, les prostitutes feien mamades al lavabo, i els inspectors de salut del govern de l’ajuntament de Berlín no entraven mai a la cuina. Obria quan Fritz es llevava i tancava quan marxava l’últim client.

Feia anys, Macke era un policia qualsevol a la comissaria de Kreuzberg. Però això era abans que els nazis es fessin amb el poder i donessin una oportunitat a homes com ell. Alguns dels seus antics col·legues encara freqüentaven el Tannenberg, de manera que podia estar segur de trobar-hi sempre un parell de coneguts. Era inspector i membre de les SS i havia ascendit molt més que els seus amics, però encara li agradava enraonar-hi.

—S’ha de reconèixer que has arribat lluny, Thomas —va dir Bernhardt Engel, que el 1932 era sergent i estava per sobre de Macke, però actualment continuava sent sergent—. A la teva salut, noi. —Es va acostar als llavis la cervesa que Macke li havia comprat.

—No t’ho discutiré —va dir Macke—. Tot i que he de dir que treballar amb el superintendent Kringelein és molt pitjor que treballar amb tu.

—Jo era massa tou amb vosaltres —va reconèixer Bernhardt.

Franz Edel, un altre vell camarada, va riure amb sornegueria.

—Tampoc no diria que fossis tou, precisament.

Mirant cap a la finestra, Macke va veure una moto que passava pel carrer, la conduïa un jove amb una jaqueta amb cinturó de color blau clar d’un oficial de les forces aèries. Li sonava d’alguna cosa: Macke l’havia vist abans. Els cabells rossos massa llargs li queien sobre un front aristocràtic. Va travessar el carrer i va entrar al Tannenberg.

Macke va recordar com es deia. Era Werner Franck, el fill aviciat del fabricant de ràdios Ludi Franck.

Werner va anar a la barra i va demanar un paquet de tabac Kamel. Que típic, va pensar Macke, que el playboy fumés tabac d’estil americà, encara que fos una imitació alemanya.

Werner va pagar, va obrir el paquet i en va treure un cigarret. Va demanar foc a Fritz. Es girava per marxar, amb el cigarret a la boca inclinat en un angle elegant, quan va veure Macke i es va aturar.

—Inspector Macke —va dir.

Tots els homes de la barra van mirar Macke per veure què diria.

—Com està, Werner? —va dir, fent una salutació amb el cap.

—Molt bé, gràcies, senyor. —El to respectuós del noi va complaure Macke, alhora que el va sorprendre. Recordava Werner com un xitxarel·lo arrogant amb molt poc respecte per l’autoritat—. Acabo de tornar d’una visita al front oriental amb el general Dorn —va afegir Werner.

Macke va notar que els policies de la barra paraven atenció a la conversa. Un home que hagués estat al front oriental mereixia respecte. A Macke l’enorgullia que als altres els impressionés veure que es movia en cercles tan elevats.

Werner va oferir el paquet de tabac a Macke, que va agafar un cigarret.

—Una cervesa —va dir Werner a Fritz—. Em permet que el convidi, inspector? —va preguntar.

—El mateix, gràcies.

Fritz va omplir dues gerres. Werner va brindar amb Macke.

—Li volia donar les gràcies.

Això era una altra sorpresa.

—Per què? —va preguntar Macke.

Els seus amics escoltaven atentament.

—Fa un any em va fer una bona esbroncada —va explicar Werner.

—Llavors no em va semblar que li fes gaire gràcia.

—I em disculpo per la meva actitud. Però vaig reflexionar molt sobre el que em va dir i al final em vaig adonar que tenia raó. Havia permès que l’emoció personal m’emboirés el criteri. El que em va dir em va fer recuperar el seny. No ho oblidaré.

Macke es va commoure. No li queia bé Werner, i aleshores li havia parlat amb duresa, però semblava que l’havia escoltat i havia canviat la seva manera d’actuar. La sensació d’haver estat una influència decisiva en la vida del noi el va emocionar.

—De fet, l’altre dia vaig pensar en vostè —va continuar Werner—. Amb el general Dorn discutíem de quina manera podríem atrapar els espies i em va preguntar si podríem localitzar-los a través dels seus senyals de ràdio. Llàstima que no li pogués donar gaire informació.

—M’hauria d’haver preguntat a mi —va dir Macke—. És la meva especialitat.

—De debò?

—Segui un moment.

Es van endur les begudes a una taula llardosa.

—Tots aquests homes són policies —va dir Macke—. Però d’aquests assumptes val més no parlar-ne en públic.

—És clar. —Werner va abaixar la veu—. Però sé que puc confiar en vostè. El que passa és que els nostres comandants al camp de batalla van confessar a en Dorn que creien que l’enemic sovint coneixia les nostres intencions per avançat.

—Ah! —va exclamar Macke—. És el que em temia.

—Què puc dir a en Dorn sobre detecció de senyals de ràdio?

—El terme correcte és goniometria. —Macke va ordenar les idees. Era una oportunitat per impressionar un general influent, ni que fos indirectament. Necessitava ser clar i posar èmfasi en la importància del que feia sense exagerar els seus èxits. S’imaginava el general Dorn comentant al Führer de passada: «A la Gestapo hi ha un home molt valuós, que es diu Macke. Ara només és inspector, però se l’hauria de tenir en compte…».

—Tenim un instrument que ens diu la direcció d’on procedeix el senyal —va començar—. Si prenem tres lectures des de situacions molt separades, podem traçar tres línies al mapa. El punt on interseccionen és l’adreça del transmissor.

—És fantàstic!

Macke va alçar una mà demanant calma.

—En teoria —va explicar—. A la pràctica, és més difícil. El pianista, que és el nom que vam posar a l’operador de ràdio, normalment no es queda al lloc de transmissió el temps suficient perquè el localitzem. Un pianista cautelós no emet dues vegades des del mateix lloc. I el nostre instrument està allotjat en una furgoneta amb una antena al sostre que es veu d’una hora lluny, de manera que ens veuen venir.

—Però ha tingut alguns èxits.

—Ah, sí. Però el millor seria que vingués amb nosaltres un vespre a la furgoneta. Així veuria el procés vostè mateix, i faria un informe de primera mà per al general Dorn.

—És una bona idea —va dir Werner.





III


Pel juny, Moscou era assolellat i calorós. A l’hora de dinar Volòdia esperava Zoia a la font dels jardins Alexander, darrere el Kremlin. No parava de passar gent, algunes persones en parelles, que passejava aprofitant el bon temps. La vida era difícil i l’aigua de la font s’havia aturat per estalviar electricitat, però el cel era blau, els arbres començaven a verdejar i l’exèrcit alemany es trobava a centenars de quilòmetres d’allà.

Volòdia s’inflava d’orgull cada vegada que pensava en la batalla de Moscou. El temut exèrcit alemany, mestre de la guerra llampec, havia arribat a les portes de la ciutat i ells l’havien rebutjat. Els soldats russos havien combatut com lleons per salvar la capital.

Malauradament, pel març, el contraatac rus havia afluixat. Els russos havien recuperat molt territori, i havien fet que els moscovites se sentissin més segurs, però els alemanys s’havien llepat les ferides i estaven preparats per tornar-ho a intentar.

I Stalin continuava al poder.

Volòdia va distingir Zoia entre la gent que caminava cap a ell. Duia un vestit de quadres vermells i blancs. Avançava amb energia i els cabells rossos, molt clars, li anaven amunt i avall seguint el ritme del seu pas. Tots els homes la miraven.

Volòdia havia sortit amb dones boniques, però no va poder evitar que Zoia el captivés. Durant anys ella l’havia tractat amb freda indiferència, i només parlaven de física nuclear. De cop, un dia el va sorprendre preguntant-li si volia anar al cinema.

Va ser poc després de la revolta en què havia mort el general Bóbrov. Aquell dia l’actitud de Zoia va canviar; no estava segur del perquè, però d’alguna manera l’experiència compartida havia creat una intimitat. Finalment havien anat a veure George’s Binky Jazz Band, una comèdia esbojarrada amb un músic anglès anomenat George Formby que tocava el banjolele. Era una pel·lícula popular que feia mesos que es projectava a Moscou. L’argument no tenia ni solta ni volta: sense que en George ho sabés, el seu instrument enviava missatges als submarins alemanys. Era tot tan absurd que es van fer un tip de riure.

D’aleshores ençà s’havien anat veient.

Aquell dia havien de dinar amb el pare de Volòdia, però havia quedat una mica abans amb ella, a la font, per estar una estona sols.

Zoia li va fer el seu somriure radiant i es va posar de puntetes per fer-li un petó. Era alta, però ell encara ho era més. Va assaborir el petó. Els llavis de la noia eren tous i humits. Però es va acabar massa aviat.

Volòdia encara no estava del tot segur d’ella. De moment, «festejaven», com hauria dit la generació anterior. Es feien molts petons, però encara no s’havien ficat al llit. Tampoc eren tan joves: ell tenia vint-i-set anys, i ella, vint-i-vuit. Tot i això, Volòdia pressentia que Zoia no aniria al llit amb ell fins que no ho tingués clar.

Una part d’ell creia que no arribaria mai a passar la nit amb aquella noia de somni. Semblava massa rossa, massa intel·ligent, massa alta, massa independent, massa sexi per lliurar-se a un home. Segurament no arribaria mai a veure com es despullava, a contemplar el seu cos nu, a tocar-la pertot arreu, a posar-se-li a sobre…

Van travessar caminant el parc, llarg i estret. En un cantó hi havia un carrer amb molt de trànsit. A l’altre cantó, les torres del Kremlin despuntaven amenaçadores per darrere un mur alt.

—Vist des d’aquí, qualsevol diria que els nostres dirigents són presoners del poble rus —va comentar Volòdia.

—Sí —va convenir Zoia—. En lloc del contrari.

Volòdia va mirar enrere, però no hi havia ningú que els pogués sentir. Fos com fos, no era recomanable parlar d’aquella manera.

—No m’estranya que el meu pare cregui que ets perillosa.

—Abans em pensava que eres com el teu pare.

—Tant de bo. És un heroi. Va assaltar el palau d’Hivern! Jo segur que mai no canviaré el curs de la història.

—Sí, ja, però és estret de mires i conservador. Tu no ets així.

Volòdia creia que s’assemblava força al seu pare, però no volia discutir.

—Et va bé quedar aquest vespre? —va preguntar Zoia—. M’agradaria convidar-te a sopar.

—Ja ho crec! —No l’havia convidat mai a casa seva.

—Tinc un bistec.

—Que bé! —La carn de vedella bona era un luxe fins i tot en una llar privilegiada com la de Volòdia.

—I els Kóvalev són fora de la ciutat.

Això encara era millor. Com molts moscovites, Zoia vivia al pis d’una altra família. Tenia dues habitacions per a ella i compartia la cuina i el bany amb un altre científic, el doctor Kóvalev, la seva esposa i el seu fill. Però els Kóvalev no hi eren, i Zoia i Volòdia estarien sols al pis. Se li va accelerar el pols.

—Porto el raspall de dents? —va preguntar.

Ella li va fer un somriure enigmàtic i no va contestar.

Van sortir del parc i van travessar el carrer cap al restaurant. Molts locals estaven tancats, però el centre de la ciutat estava ple d’oficines i els empleats havien de dinar en algun lloc. Gràcies a això, algunes cafeteries i alguns bars havien sobreviscut.

Grigori Peixkov estava assegut a una taula al carrer. Dins del Kremlin hi havia restaurants millors, però li agradava que el veiessin en locals freqüentats per russos corrents. Volia demostrar que no estava per sobre del poble només perquè portés uniforme de general. Tanmateix, havia escollit una taula apartada de la resta, perquè ningú no els pogués sentir.

Zoia no li agradava per al seu fill, però tampoc no era immune al seu encís; es va posar dret i li va fer un petó a cada galta.

Van demanar coques de patata i cervesa. L’única alternativa eren arengades en conserva i vodka.

—Avui no li parlaré de física nuclear, general —va dir Zoia—. Faci’m el favor d’acceptar que encara crec tot el que li vaig dir l’última vegada que vam parlar del tema. No el vull avorrir.

—Quin pes que em treus de sobre —va dir ell.

Zoia va riure, ensenyant unes dents blanques.

—A canvi, vostè em pot explicar quant de temps durarà la guerra.

Volòdia va brandar el cap fingint exasperació. Zoia sempre havia de reptar el seu pare. Si no hagués estat tan bonica, Grigori l’hauria fet arrestar feia temps.

—Els nazis estan derrotats, però no ho volen reconèixer —va dir Grigori.

—A Moscou tothom es pregunta què passarà aquest estiu —va insistir Zoia—, però vosaltres dos segur que ho sabeu.

—Si ho sabés, segur que no ho podria explicar a la meva xicota, per molt boig que estigués per ella —va contestar Volòdia.

«Entre altres coses, per evitar que la matessin», va pensar, però no ho va dir.

Les coques de patata van arribar i es van posar a menjar. Com sempre, Zoia les va devorar amb gana. A Volòdia el fascinava el delit amb què atacava el menjar. A ell, en canvi, no li agradaven gaire les coques.

—Aquestes patates tenen un gust de naps sospitós —va comentar.

El seu pare el va mirar disgustat.

—No em queixo —va afegir Volòdia, ràpidament.

Quan van acabar, Zoia va anar al lavabo.

—Creiem que l’ofensiva de l’estiu dels alemanys és imminent —va dir Volòdia, de seguida que va estar sol amb el seu pare.

—Hi estic d’acord —va convenir el seu pare.

—Estem preparats?

—Per descomptat —va dir Grigori, però semblava nerviós.

—Atacaran pel sud. Volen els camps de petroli del Caucas.

Grigori va sacsejar el cap.

—Tornaran a Moscou. És el que importa.

—Stalingrad és igualment simbòlic. Porta el nom del nostre dirigent.

—Deixa’t estar de simbolismes. Si prenen Moscou, la guerra s’haurà acabat. Si no, tant se val el que conquereixin, no hauran vençut.

—Això només són suposicions —va replicar Volòdia, amb irritació.

—Com les teves.

—Ben al contrari. Jo en tinc proves. —Va donar un cop d’ull al voltant, però no hi havia ningú a la vora—. L’ofensiva porta el nom en codi d’Operació Blava. Començarà el vint-i-vuit de juny. —Ho havia sabut a través de la xarxa d’espies de Werner Franck a Berlín—. Vam trobar detalls parcials al maletí d’un oficial alemany que es va estavellar en un avió de reconeixement a prop de Khàrkov.

—Els oficials de reconeixement no van pel món amb plans de batalla al maletí —va dir Grigori—. El camarada Stalin creu que és un estratagema per enganyar-nos, i hi estic d’acord. Els alemanys volen que afeblim el front central enviant tropes al sud per enfrontar-nos al que acabarà sent una mera distracció.

«Aquest és el problema del servei d’intel·ligència», pensava Volòdia amb frustració. Encara que tinguessin informació, els vells tossuts es creien el que volien.

Va veure que Zoia tornava i que tothom la mirava mentre travessava la plaça.

—Què et convenceria? —va preguntar al seu pare, abans que arribés la noia.

—Més proves.

—Com ara quines?

Grigori es va prendre la pregunta seriosament i s’ho va rumiar un moment.

—Porta’m el pla de batalla.

Volòdia va sospirar. Werner Franck encara no havia obtingut el document.

—Si l’aconsegueixo, Stalin ho reconsiderarà?

—Si l’aconsegueixes, jo mateix li demanaré que ho reconsideri.

—Fet —va dir Volòdia.

Era pura arrogància, perquè no tenia ni idea de com s’ho faria. Werner, Heinrich, Lili i els altres ja corrien uns riscos horrorosos. Però encara els hauria de burxar més.

Zoia va arribar a la taula i Grigori es va posar dret. Cadascun anava en una direcció diferent i es van acomiadar allà mateix.

—Ens veiem a la nit —va dir Zoia a Volòdia.

—Vindré a les set —va dir ell, i li va fer un petó.

—Porta el raspall de dents —va dir ella.

Volòdia se’n va anar més content que un gínjol.





IV


Una noia sap quan la seva millor amiga té un secret. Potser no sap quin, però sap que hi és, com un moble de forma indefinida tapat amb un llençol. Per les respostes cauteloses i forçades a preguntes innocents, s’adona que la seva amiga es veu amb algú amb qui no s’hauria de veure; no sap com es diu, però es pot imaginar que l’amant prohibit està casat, o és un estranger de pell fosca, o és una dona. N’admira el collaret i, per la reacció apagada de l’amiga, sap que té associacions vergonyoses, encara que tardi anys a descobrir que va ser robat del joier de l’àvia senil.

Era el que pensava Carla quan rumiava sobre Frieda.

Frieda tenia un secret, i estava relacionat amb la resistència contra els nazis. Podia estar-hi molt involucrada; potser cada nit espiava el contingut del maletí del seu germà Werner, copiava papers secrets i lliurava les còpies a un espia rus. Segurament no era tan dramàtic: probablement ajudava a imprimir i distribuir aquells pòsters il·legals i els pasquins que criticaven el govern.

Per això Carla va decidir parlar de Joachim Koch a Frieda. Tanmateix, no va trobar el moment de seguida. Carla i Frieda eren infermeres de departaments diferents d’un gran hospital, i tenien tasques diferents, de manera que no coincidien cada dia.

Mentrestant, Joachim anava cada dia a casa seva a fer classe. No va cometre més indiscrecions, però Maud continuava flirtejant amb ell.

—És conscient que tinc gairebé quaranta anys? —va sentir Carla que deia un dia, encara que en tingués cinquanta-un.

Joachim n’estava enamoradíssim. Maud es divertia utilitzant el poder que encara tenia per fascinar un jove atractiu, per ingenu que fos. A Carla li va passar pel cap que la seva mare podia sentir alguna cosa per aquell noi del bigoti ros que s’assemblava una mica a Walter de jove, però li semblava impossible.

Joachim es desvivia per complaure-la i aviat li va portar notícies del seu fill. Erik estava viu i amb bona salut.

—La seva unitat és a Ucraïna —va explicar Joachim—. Només li puc dir això.

—Tant de bo li donessin un permís per tornar a casa —va dir Maud, il·lusionada.

El jove oficial va dubtar.

—És que les mares patim molt. Si el pogués veure, ni que fos un dia, seria un gran consol —va dir Maud.

—Potser ho puc solucionar.

Maud va fer veure que estava atònita.

—No pot ser! Tanta influència té?

—No n’estic segur. Però ho podria provar.

—Només per intentar-ho ja li estic agraïda.

Li va fer un petó a la mà.

Carla va tardar una setmana a tornar a veure Frieda, i llavors li va explicar tot l’afer de Joachim Koch. Ho va fer com si fos una anècdota curiosa, però estava segura que Frieda no ho interpretaria de manera innocent.

—No t’ho creuràs —va dir—, però ens va dir el nom en codi de l’operació i la data de l’atac.

Va esperar a veure com reaccionava Frieda.

—Només per això el podrien executar —va dir Frieda.

—Si coneguéssim algú que estigués en contacte amb Moscou, podríem canviar el curs de la guerra —va continuar Carla, com si encara parlessin de la gravetat del delicte de Joachim.

—Potser sí —va comentar Frieda.

Aquella era la prova. La reacció normal de Frieda a una anècdota com aquella serien expressions de sorpresa, d’interès i més preguntes. Carla va anar a casa i va explicar a la seva mare que la intuïció que havia tingut era correcta.

L’endemà, a l’hospital, Frieda va aparèixer a la unitat de Carla, molt nerviosa.

—He de parlar amb tu de seguida —va dir.

Carla estava canviant les gases a una noia que havia patit cremades greus en l’explosió d’una fàbrica de munició.

—Vés al vestidor —va dir—. De seguida que acabi, vindré.

Cinc minuts després va trobar Frieda a la petita cambra, fumant al costat de la finestra oberta.

—Què hi ha? —va preguntar.

Frieda va apagar el cigarret.

—Es tracta del teu tinent Koch.

—Ja m’ho pensava.

—Has d’aconseguir que us digui més coses.

—Que ho haig d’aconseguir? Què t’empatolles?

—Té accés a tot el pla de batalla de l’Operació Blava. En sabem algunes coses, però Moscou necessita més detalls.

Frieda feia presumpcions molt agosarades, però Carla li va seguir el joc.

—L’hi puc preguntar…

—No. Has d’aconseguir que et porti el pla de batalla.

—No sé si és possible. El noi no és estúpid del tot. No creus que…

Frieda no l’escoltava.

—Llavors l’has de fotografiar —va interrompre. De la butxaca de l’uniforme va treure una caixeta d’acer inoxidable, com un paquet de tabac, però més llarg i més estret.

—És una càmera en miniatura dissenyada especialment per fotografiar documents. —Carla es va fixar en la marca gravada en un costat: «Minox»—. En un rodet hi ha onze fotografies. Té, tres rodets. —Va treure tres rodets rodons amb forma de pes, però prou petits per cabre a la càmera—. El rodet es carrega així. —Frieda va fer la demostració—. Per fer la foto, mires per aquesta finestreta. Si no n’estàs segura, llegeix aquest manual.

Carla no havia vist mai Frieda tan manaire.

—Abans m’ho he de pensar.

—No hi ha temps. Aquesta és la teva gavardina, oi?

—Sí, però…

Frieda hi va ficar la càmera, els rodets i el manual a les butxaques. Semblava més tranquil·la, després de treure-se’ls de sobre.

—Me n’he d’anar. —Va anar cap a la porta.

—Però, Frieda!

A l’últim moment, Frieda es va girar i va mirar Carla a la cara.

—Què?

—Dona…, no et comportes com una amiga.

—Això és més important.

—M’has acorralat.

—Tu vas provocar aquesta situació quan em vas parlar d’en Joachim Koch. Ara no em diguis que no pretenies que fes alguna cosa amb la informació.

Era cert. Carla s’havia ficat tota sola en aquell atzucac. Però no s’havia imaginat que aniria així.

—I si diu que no?

—Aleshores segurament viuràs sota el règim nazi tota la vida. —Frieda va sortir.

—Merda —va fer Carla.

Es va quedar sola al vestidor, pensant. Ni tan sols es podia desfer de la petita càmera sense córrer un risc. Era a la seva gavardina, i no podia pas llençar-la en una paperera de l’hospital. Hauria de sortir portant-la a la butxaca i un cop a fora intentar trobar un lloc on desfer-se’n dissimuladament.

Però era el que volia fer?

Per molt ingenu que fos Koch, no semblava probable que se’l pogués convèncer de treure d’amagat una còpia d’un pla de batalla del Ministeri de la Guerra per ensenyar-lo a la seva enamorada. Tanmateix, si algú el podia convèncer de fer-ho, era Maud.

Però Carla estava aterrida. Si l’enxampaven, no tindrien pietat amb ella. L’arrestarien i la torturarien. Va pensar en Rudi Rothmann, somicant de dolor a causa dels dits trencats. Va recordar com els havien tornat el seu pare, després d’apallissar-lo tan brutalment que havia acabat morint. El delicte de Carla seria pitjor que el d’ells, el càstig que li correspondria seria brutal. Sens dubte seria executada, però abans la farien patir durant molt de temps.

Va decidir que estava disposada a córrer el risc.

El que no podia assumir era la possibilitat de contribuir a la mort del seu germà.

Erik era al front oriental; Joachim ho havia confirmat. Participaria en l’Operació Blava. Si Carla ajudava els russos a guanyar aquella batalla, Erik podia morir com a conseqüència dels seus actes, i això no ho podria suportar.

Va tornar a la feina. Estava distreta i va cometre errors, però sortosament els metges no se’n van adonar i els pacients encara menys. Quan a la fi va acabar el torn, se’n va anar de seguida de l’hospital. La càmera li cremava a la butxaca, però no va veure cap lloc segur on desfer-se’n.

Li hauria agradat saber d’on l’havia tret Frieda. Tenia molts diners, i podia haver-la comprat, tot i que s’hauria d’haver inventat una excusa per explicar per a què la necessitava. El més probable era que li haguessin donat els russos abans de tancar l’ambaixada feia un any.

La càmera continuava a la butxaca de la gavardina de Carla quan va arribar a casa.

No se sentia el piano a dalt; aquell dia Joachim tenia la classe més tard. La seva mare estava asseguda a la taula de la cuina. Quan Carla va entrar, Maud va somriure.

—Mira qui ha arribat! —va exclamar.

Era Erik.

Carla el va mirar. Estava espantosament aflaquit, però no semblava ferit. Portava un uniforme ronyós i estripat, però s’havia rentat la cara i les mans. Es va aixecar i la va abraçar.

Carla el va estrènyer amb força, sense que li importés gens ni mica embrutar-se l’uniforme immaculat.

—Estàs bé —va dir.

Tenia tan poca carn que, a través de la roba prima, li notava els ossos, les costelles, els malucs, les espatlles i la columna.

—Bé, de moment —va dir ell.

El va deixar anar.

—Com estàs?

—Millor que molts.

—No em diguis que portaves aquest uniforme tan prim a l’hivern rus!

—Vaig robar un abric a un rus mort.

Carla es va asseure a taula. Ada també hi era.

—Teníeu raó —va dir Erik—. Amb els nazis. Teníeu raó.

A Carla li va agradar sentir-ho, però no estava segura del que volia dir el seu germà.

—En quin sentit?

—Assassinen persones. M’ho vas dir tu. M’ho va dir el pare i també m’ho va dir la mare. Em sap greu no haver-vos cregut. Em sap greu, Ada, tampoc no em vaig creure que van matar el teu pobre Kurt. Ara ho sé.

Era un canvi radical.

—Què et va fer canviar d’opinió? —va preguntar Carla.

—A Rússia vaig veure com ho feien. Ajuntaven totes les persones importants d’un poble, perquè per a ells eren tots comunistes. I els jueus, també. No sols els homes; les dones i els nens, també. I pobres vells que estaven massa fumuts per fer mal a ningú. —Li lliscaven les llàgrimes per les galtes—. No ho fan soldats normals, per a això tenen grups especials. Treuen els presoners fora del poble. De vegades aprofiten una pedrera o un clot qualsevol. O obliguen els més joves a cavar un gran forat. Llavors…

Se li va trencar la veu, però Carla ho volia sentir.

—Llavors, què?

—Els maten de dotze en dotze. Sis parelles. De vegades, marit i muller baixen al forat agafats de la mà. Les mares amb el fill a coll. Els tiradors esperen que els presoners estiguin situats al lloc exacte. I els disparen. —Erik es va eixugar les llàgrimes amb la màniga bruta de l’uniforme—. Bang —va dir.

La cuina va quedar en silenci. Ada plorava. Carla estava consternada. Només Maud es mantenia impassible.

Erik es va mocar i va treure el tabac.

—Em va sorprendre que em donessin un permís i un bitllet per tornar a casa —va dir.

—Quan hi has de tornar? —va preguntar Carla.

—Demà. Només em puc quedar vint-i-quatre hores. Sigui com sigui sóc l’enveja de tots els meus companys. Donarien el que fos per passar un dia a casa. El doctor Weiss va comentar que devia tenir amics en llocs influents.

—Els tens —va dir Maud—. Un tal Joachim Koch, un jove tinent que treballa al Ministeri de la Guerra i fa classes de piano amb mi. Li vaig demanar que t’aconseguís un permís. —Va mirar el rellotge—. Arribarà de seguida. M’ha agafat molt afecte…, es veu que necessita una figura maternal.

«Maternal, i què més», va pensar Carla. La relació de Maud amb Joachim no tenia res de maternal.

—És molt innocent —va continuar Maud—. Ens va explicar que es preparava una nova ofensiva al front oriental que començaria el vint-i-vuit de juny. Fins i tot ens en va dir el nom en clau: Operació Blava.

—Acabarà afusellat —va comentar Erik.

—En Joachim no és l’únic que pot acabar afusellat —va intervenir Carla—. Vaig explicar a una persona el que havia descobert. Ara m’han demanat que convenci en Joachim, no sé com, perquè em doni el pla de batalla.

—Per l’amor de Déu! —Erik estava trasbalsat—. Això és espionatge…, esteu més en perill vosaltres que jo al front oriental!

—No hi pateixis, perquè no em puc imaginar que en Joachim faci una cosa així —va dir Carla.

—No n’estiguis tan segura —va intervenir Maud.

Tots la van mirar.

—Podria fer-ho per mi —va dir—. Si l’hi demano ben demanat.

—Tan ingenu és? —va preguntar Erik.

—Està enamorat de mi —va dir Maud, en to desafiant.

—Ah. —A Erik l’incomodava pensar que la seva mare tenia un idil·li.

—Tot i això, no ho podem fer —va dir Carla.

—Per què no? —va preguntar Erik.

—Perquè si els russos guanyen la batalla, podries morir!

—El més segur és que mori.

A Carla se li va aprimar la veu dels nervis.

—Però estaríem ajudant els russos a matar-te!

—Doncs jo vull que ho feu —va dir Erik, amb fermesa.

Va mirar l’hule de quadres de la taula de la cuina, però en realitat el que veia en aquell moment era a mil cinc-cents quilòmetres de distància.

Carla dubtava. Era incapaç de decidir-se. Però si ell volia que ho fes…

—Però, per què? —va preguntar.

—Penso en aquelles persones que baixaven a la pedrera agafades de la mà. —Ell mateix s’agafava les mans amb tanta força que es devia fer mal—. Arriscaré la vida per posar fi a aquesta bogeria. Vull arriscar la vida. Em sentiré millor amb mi mateix i amb el meu país, si ho faig. T’ho demano, Carla, si pots, envia als russos aquest pla de batalla.

—N’estàs segur? —Encara dubtava.

—T’ho suplico.

—D’acord, ho faré —va dir Carla.





V


Thomas Macke va instruir els seus homes —Wagner, Richter i Schneider— perquè es comportessin més bé que mai.

—En Werner Franck només és tinent, però treballa per al general Dorn. Vull que s’endugui la millor impressió possible del nostre equip i de la feina que fem. Ni renecs, ni bromes, ni menjar, ni res massa cru si no és totalment necessari. Si atrapem un espia comunista, l’estoveu tant com vulgueu. Però, si fallem, no vull que agafeu el primer que trobeu per passar l’estona. —Normalment feia la vista grossa davant d’aquestes coses. Tot plegat contribuïa a mantenir la por i el respecte de la gent davant els nazis. Però en Franck podia ser més escrupolós.

Werner es va presentar puntualment al quarter general de la Gestapo a Prinz-Albrecht-Strasse amb la moto. Van pujar tots a la furgoneta de vigilància amb l’antena giratòria al sostre. A dins hi havia tant d’equipament de ràdio que estaven molt estrets. Richter es va posar al volant i va conduir per la ciutat. Era primera hora del vespre, el moment preferit dels espies per enviar missatges a l’enemic.

—Per què creu que ara és el millor moment? —va preguntar Werner.

—La majoria dels espies tenen una feina —va explicar Macke—. Forma part de la seva tapadora. De dia van a una oficina o una fàbrica.

—És clar —va dir Werner—. No hi havia pensat.

A Macke el preocupava que no captessin res aquella nit. Li feia terror que li donessin la culpa dels contratemps amb què l’exèrcit alemany topava a Rússia. Havia fet el que havia pogut, però al Tercer Reich no donaven premis a l’esforç.

De vegades, la unitat no captava cap senyal. En altres ocasions n’hi havia dos o tres, i Macke havia de decidir quin seguir i quin ignorar. Estava convençut que a la ciutat hi havia més d’una xarxa d’espionatge, i que segurament les unes no sabien que les altres existien. Intentava fer una feina impossible amb unes eines deficients.

Eren a prop de Potsdamer Platz quan van sentir un senyal. Macke va reconèixer el so característic.

—És un pianista —va dir, amb alleujament. Almenys podia demostrar a Werner que l’equip funcionava. Algú transmetia números de cinc dígits, l’un rere l’altre—. La intel·ligència soviètica utilitza un codi en què parelles de números corresponen a lletres —va explicar Macke a Werner—. Així, per exemple, 11 pot correspondre a A. Transmetre’ls en grups de cinc només és una convenció.

L’operador de ràdio, un enginyer elèctric que es deia Mann, va llegir una sèrie de coordenades i Wagner va dibuixar un mapa amb un llapis i un regle. Richter va posar en marxa la furgoneta i va tornar a avançar.

El pianista continuava transmetent, i dins de la furgoneta els senyals sonaven forts. Fos qui fos, Macke el detestava.

—Cabró comunista —va dir—. Un dia serà al nostre soterrani, suplicant-me que el deixi morir perquè acabi el seu sofriment.

Werner va empal·lidir. Macke va suposar que no estava acostumat a la feina policial.

El noi es va refer de seguida.

—Per la manera com ha descrit el codi soviètic, sembla com si no hagués de ser difícil de desxifrar —va dir, pensarosament.

—Correcte! —Macke estava encantat que Werner estigués tant al cas—. Però abans he simplificat. No és tan senzill. Després de codificar el missatge com una sèrie de números, el pianista escriu a sota una paraula clau diverses vegades, posem per cas, Kurfurstendamm, i la codifica. Llavors resta els segons números dels primers i transmet el resultat.

—Gairebé impossible de desxifrar si no saps la paraula clau.

—Això mateix.

Van parar a prop de l’edifici cremat del Reichstag i van dibuixar una altra línia al mapa. Les dues línies s’encreuaven a Friedrichshain, a l’est del centre de la ciutat.

Macke va ordenar al conductor que girés cap al nord-est, una direcció que els acostaria al punt probable i, alhora, els donaria una tercera línia des d’un angle diferent.

—L’experiència ens diu que és millor tenir tres mesures —va explicar Macke a Werner—. L’equipament només dóna un resultat aproximat i la mesura extra redueix el marge d’error.

—Sempre el cacen? —va preguntar Werner.

—Ja ens agradaria. La majoria de les vegades no el cacem. Normalment no arribem a temps. Pot passar que canviï de freqüència a mitja transmissió i llavors el perdem. De vegades para a la meitat i continua en una altra posició. Pot ser que tingui guaites que ens vegin arribar i l’avisin perquè fugi.

—Molts obstacles.

—Però tard o d’hora els enxampem.

Richter va aturar la furgoneta i Mann va agafar una tercera mesura. Les tres ratlles del llapis al mapa de Wagner es trobaven formant un triangle a prop de l’estació de l’Est. El pianista era en algun lloc entre la línia de ferrocarril i el canal.

Macke va donar la posició a Richter.

—Com més de pressa millor.

Macke es va fixar que Werner suava. Potser a la furgoneta feia calor. I el jove tinent no estava acostumat a l’acció. Que aprengués com era la vida a la Gestapo. «Com ha de ser», va pensar Macke.

Richter es va dirigir al sud per Warschauer-Strasse, va travessar la via del tren i va girar en direcció a un barri industrial i humil de magatzems, solars i fàbriques petites. Un grup de soldats entrava a l’estació per darrere, arrossegant els sacs, segurament per embarcar-se cap al front oriental. I un compatriota en aquell barri feia el que podia per trair-los, pensava Macke amb indignació.

Wagner va indicar un carrer estret que sortia de l’estació.

—És a uns centenars de metres, però pot ser a qualsevol dels dos cantons —va dir—. La pega és que, si ens acostem més, ens podria veure.

—Au, ja sabeu el que heu de fer —va dir Macke—. Wagner i Richter, pel cantó esquerre. L’Schneider i jo, pel dret. —Tots els homes van agafar un martell de mànec llarg—. Vingui amb mi, Franck.

Al carrer hi havia poca gent —un home amb una gorra d’obrer, que caminava ràpidament cap a l’estació de ferrocarril, una vella amb roba espellifada que segurament anava a netejar oficines—, i les poques persones que hi havia van passar a corre-cuita per evitar cridar l’atenció de la Gestapo.

L’equip de Macke, dividit en parelles, va entrar a tots els edificis; avançaven a batzegades per protegir-se els uns als altres. La majoria de les oficines estaven tancades i van haver de despertar el conserge. Si tardava més d’un minut a obrir la porta, l’esbotzaven. Un cop a dins, escorcollaven totes les habitacions a gran velocitat.

El pianista no era al primer bloc.

El primer edifici del cantó dret del bloc següent tenia un rètol descolorit que deia: «Pells d’última moda». Era una fàbrica de dos pisos que ocupava bona part del carrer lateral. Semblava que estigués abandonada, però la porta principal era d’acer i les finestres tenien reixes: era normal que una fàbrica de pells necessités mesures de seguretat.

Macke va guiar Werner carrer avall, buscant una manera d’entrar-hi. L’edifici contigu havia estat destrossat per una bomba i ara només hi havia runes. El terregall s’havia retirat del carrer i hi havia un rètol pintat a mà, que deia: «Perill – No hi entreu». Les restes d’un altre rètol l’identificaven com una fàbrica de mobles.

Van enfilar-se en una pila de pedres i fustes estellades, tan de pressa com van poder, però amb compte de mirar on posaven el peu. Un mur supervivent amagava la part posterior de l’edifici. Macke va anar per darrere i va trobar un forat que donava a la fàbrica del costat.

Tenia el pressentiment que hi trobaria el pianista.

Va passar pel forat i Werner el va seguir.

Es van trobar en una oficina buida. Hi havia una taula vella d’acer sense cadira i davant un arxivador. El calendari penjat a la paret era del 1939, segurament l’últim any que els berlinesos s’havien pogut permetre frivolitats com els abrics de pells.

Macke va sentir un pas al pis de dalt.

Va treure l’arma.

Werner anava desarmat.

Van obrir la porta i es van trobar en un passadís.

Macke va veure unes quantes portes obertes, i una porta sota l’escala que devia conduir al soterrani. Va avançar furtivament pel passadís cap al peu de l’escala, i llavors va veure que Werner provava d’obrir la porta del soterrani.

—M’ha semblat sentir un soroll a baix.

Va agafar la maneta, però la porta tenia un petit pany. Es va apartar i va aixecar el peu dret.

—No… —va començar Macke.

—Sí, que els sento! —va dir Werner, i va obrir la porta d’una puntada de peu.

L’esbotzada va ressonar per tota la fàbrica buida.

Werner es va llançar per la porta i va desaparèixer. Es va encendre un llum que il·luminava una escala de pedra.

—No et moguis! —va cridar Werner—. Estàs arrestat!

Macke va baixar l’escala darrere d’ell.

Va arribar al soterrani. Werner era al peu de l’escala, confós.

L’habitació estava buida.

Suspeses del sostre hi havia unes guies d’on segurament abans es penjaven els abrics. En un racó hi havia un rotlle enorme de paper marró, que devien fer servir per embolicar-los. Però no hi havia cap ràdio ni cap espia transmetent missatges a Moscou.

—Idiota —va dir Macke a Werner.

Es va girar i va pujar l’escala corrents. Werner va córrer darrere d’ell. Van travessar el passadís i van pujar al primer pis.

Hi havia fileres de bancs de treball sota un sostre de vidre. Antigament allò devia estar ple de dones treballant amb màquines de cosir. Llavors no hi havia ningú.

Una porta de vidre conduïa a una sortida d’incendis, però estava tancada. Macke va mirar i no hi va veure ningú.

Va guardar l’arma. Respirant amb dificultat, es va repenjar en un banc de treball.

A terra va veure dues puntes de cigarret, una de les quals amb pintallavis. No semblaven gaire velles.

—Eren aquí —va dir a Werner, apuntant a terra—. Eren dos. Els deu haver alertat i s’han escapat.

—Que idiota que sóc —va dir Werner—. Em sap greu, però no estic acostumat a aquestes coses.

Macke va anar a la finestra que feia cantonada. Al carrer va veure un jove i una dona que caminaven ràpidament. L’home portava una maleta fosca de pell. Mentre els observava, van desaparèixer dins l’estació de tren.

—Merda —va deixar anar.

—No crec que fossin espies —va dir Werner. Va assenyalar una cosa de terra i Macke va veure un condó arrugat—. Usat, però buit —va dir Werner—. Crec que els hem enxampat a mitja feina.

—Espero que tingui raó —va dir Macke.





VI


El dia que Joachim Koch va prometre que portaria el pla de batalla, Carla no va anar a la feina.

Probablement podria haver fet el torn de matí habitual i haver arribat a casa a temps, però «probablement» no era suficient. Sempre hi havia la possibilitat que hi hagués un incendi important o un accident de trànsit que l’obligués a quedar-se després d’acabar el torn per atendre una allau de ferits. Per això aquell dia es va quedar a casa.

Al final a Maud no li havia calgut demanar a Joachim que portés el pla. Ell mateix va dir que aquell dia hauria d’anul·lar la classe, i després, incapaç de resistir la temptació de fanfarronejar, va explicar que havia de portar el pla a l’altra punta de la ciutat.

—Vingui a fer classe de camí —va proposar Maud, i ell ho va acceptar.

El dinar va ser tens. Carla i Maud van menjar una sopa clara feta amb un os de pernil i pèsols secs. Carla no va preguntar què havia fet Maud, ni què havia promès a Koch per convèncer-lo. Potser li havia dit que feia grans progressos al piano, però que no es podia permetre perdre classes. Potser havia preguntat si el controlaven molt perquè era un subaltern: una observació així el provocaria, perquè ell fingia constantment ser més important del que era, i era probable que l’impulsés a fer el gallet per demostrar a Maud que s’equivocava. Tanmateix, la tàctica amb més probabilitat d’èxit era una altra, en la qual Carla preferia no pensar: el sexe. La seva mare flirtejava descaradament amb Koch i ell reaccionava amb devoció servil. Carla sospitava que aquesta era la temptació irresistible que feia que Joachim ignorés la veueta interior que li deia: «No siguis estúpid!».

O potser no. Encara podia recuperar el seny. Aquella tarda encara es podia presentar amb una patrulla de la Gestapo i unes manilles en comptes d’una còpia de paper carbó a la bossa.

Carla va carregar un rodet de pel·lícula a la càmera Minox i després va deixar la càmera i els dos rodets de recanvi al calaix de dalt de l’armari baix de la cuina, sota uns draps. L’armari estava al costat de la finestra, on hi havia més claror. Fotografiaria el document a sobre de l’armari.

No sabia com arribaria a Moscou la pel·lícula revelada, però Frieda li havia assegurat que hi arribaria i Carla s’imaginava un viatjant de comerç, d’uns laboratoris farmacèutics, potser, o de bíblies en alemany, que tingués permís per vendre la seva mercaderia a Suïssa i que passaria la pel·lícula discretament a algú de l’ambaixada soviètica a Berna.

La tarda es va fer llarga. Maud va anar a la seva habitació a descansar. Ada feia la bugada. Carla va seure al menjador, que ja no feien servir gairebé mai, i va intentar llegir, però no aconseguia concentrar-se. El diari era un reguitzell de mentides. S’havia de posar a estudiar per a l’examen d’infermeria, però els termes mèdics dels llibres de text li ballaven davant dels ulls. Es va posar a llegir un exemplar vell de Res de nou a l’oest (sense novetat en el front occidental), un best-seller alemany sobre la Primera Guerra Mundial que llavors estava prohibit perquè parlava massa sincerament de les penúries que passaven els soldats, però es va quedar amb el llibre a les mans, contemplant per la finestra el sol de juny que queia sobre la ciutat polsegosa.

Finalment va arribar. Carla va sentir passos al camí i es va aixecar d’un bot per mirar a fora. No hi havia patrulla de la Gestapo; només Joachim Koch amb l’uniforme planxat i les botes lluents, la cara d’estrella de cinema resplendent d’il·lusió, com un nen a punt d’entrar en una festa d’aniversari. Portava la bossa de lona penjada a l’espatlla, com sempre. Havia mantingut la promesa? En aquella bossa hi havia una còpia del pla de batalla de l’Operació Blava?

Va trucar al timbre.

Carla i Maud havien planificat tots els moviments a partir d’aleshores. D’acord amb el pla, Carla no va obrir la porta. Poc després, va veure la seva mare que travessava el rebedor amb la bata de seda morada i sabatilles de taló. «Gairebé com una prostituta», va pensar Carla, avergonyida. Va sentir que la porta principal s’obria i es tornava a tancar. Del rebedor li va arribar un fru-fru de seda i un murmuri afectuós que suggeria una abraçada. Llavors la bata morada i l’uniforme gris de campanya van passar per davant de la porta del menjador i van pujar al pis de dalt.

La prioritat de Maud era comprovar que el noi portava el document. L’havia de mirar, fer algun comentari d’admiració i deixar-lo. S’enduria Joachim al piano. Llavors buscaria alguna excusa —en la qual Carla intentava no pensar— per endur-se’n el jove i fer-lo travessar la porta que duia de la sala a l’estudi contigu, una peça més petita i més íntima, amb cortines vermelles de vellut i un gran sofà vell i enfonsat. Tan bon punt fossin a l’estudi, Maud faria el senyal.

Tenint en compte que era difícil preveure la coreografia exacta dels seus moviments, tenien uns quants senyals possibles, que significaven tots el mateix. El més senzill era que Maud fes un cop de porta que se sentís a tota la casa. Si no, estiraria la corda de la campana del costat de la llar de foc, que formava part d’un sistema obsolet per cridar els criats que feia sonar un timbre a la cuina. Però havien decidit que qualsevol soroll serviria: si calia, Maud deixaria caure el bust de Goethe a terra o trencaria un gerro «sense voler».

Carla va sortir del menjador i es va quedar al rebedor, mirant l’escala. No se sentia res.

Va mirar a la cuina. Ada rentava la cassola de ferro on havia fet la sopa; fregava amb una fúria que sens dubte estava alimentada per la tensió. Carla va intentar fer-li un somriure tranquil·litzador. Carla i Maud haurien preferit no ficar Ada en tot això; no perquè no hi confiessin, ben al contrari, la seva hostilitat envers els nazis era fanàtica, sinó per no fer-la còmplice de traïció i evitar-li el risc de ser condemnada a la pena màxima. Però vivien massa juntes per tenir secrets i Ada estava al corrent de tot.

Carla va sentir que Maud reia alegrement. Coneixia aquell riure. Tenia un punt artificial i indicava que estava esmerçant al límit el seu poder de seducció.

Joachim tenia el document, o no?

Al cap d’uns minuts, Carla va sentir el piano. No hi havia dubte que qui tocava era Joachim. La melodia era una cançoneta infantil sobre un gat a la neu: A. B. C. Die Katze lief im Schnee. El pare de Carla l’hi havia cantat mil vegades. Només de pensar-hi se li feia un nus a la gola. Com gosaven tocar aquelles cançons els nazis que havien deixat òrfenes tantes criatures?

La cançó es va aturar bruscament a la meitat. Havia passat alguna cosa. Carla es va posar en tensió per escoltar —veus, passes, el que fos—, però no sentia res.

Va passar un minut, i un altre.

Alguna cosa no anava a l’hora, però què era?

Va mirar a la cuina, a Ada, que va parar de fregar i va fer un gest amb les mans, com dient «No en tinc ni idea».

Carla havia de saber què passava.

Va pujar l’escala furtivament, trepitjant amb molt de compte la catifa esfilagarsada.

Es va aturar davant la sala. Encara no sentia res; ni música de piano, ni moviment, ni veus.

Va obrir la porta tan silenciosament com va poder.

Va treure el nas per espiar. No veia ningú. Va entrar i va donar un cop d’ull. La sala estava buida.

La bossa de lona de Joachim no es veia enlloc.

Va mirar la porta doble que donava a l’estudi. Una de les dues portes estava mig oberta.

Carla va travessar la sala de puntetes. Allà no hi havia catifa, només taulons de fusta polida, i les seves passes no eren del tot silencioses, però s’hi havia d’arriscar.

A mesura que s’acostava, va començar a sentir murmuris.

Va arribar al llindar. Es va prémer contra la paret i després va espiar a dins.

Estaven drets, abraçats i fent-se petons. Joachim estava d’esquena a la porta i a Carla: sens dubte Maud havia maniobrat per posar-lo en aquella posició. Mentre Carla mirava, Maud es va apartar una mica, va mirar per sobre de l’espatlla del noi i va veure la seva filla. Va separar la mà del coll de Joachim i va fer un gest frenètic.

Carla va veure la bossa de lona en una cadira.

Va entendre immediatament el que s’havia torçat. Quan Maud havia engalipat Joachim per portar-lo cap a l’estudi, ell no havia deixat la bossa a la sala com esperaven, sinó que, massa nerviós per separar-se’n, se l’havia emportat a l’estudi.

Carla se l’havia d’endur.

Amb el cor accelerat, va entrar a l’estudi.

—Oh, sí, continua, rei —va murmurar Maud.

—T’estimo, t’estimo —va gemegar Joachim.

Carla va fer dues passes, va agafar la bossa de lona, es va girar i va sortir silenciosament de l’estudi.

La bossa no pesava gaire.

Va travessar ràpidament la sala i va baixar les escales respirant amb dificultat.

Un cop a la cuina va deixar la bossa sobre la taula i va descordar les sivelles. A dins hi havia l’exemplar del dia del Der Angriff de Berlín, un paquet de tabac Kamel i una carpeta de cartró de color crema. Amb mans tremoloses va agafar la carpeta i la va obrir. Contenia una còpia de paper carbó d’un document.

La primera pàgina duia el títol:


DIRECTIVA NÚM. 41

A l’última pàgina hi havia una línia de punts per a la signatura. No n’hi havia, evidentment perquè només era una còpia, però el nom mecanografiat al costat era Adolf Hitler.

En el plec de papers d’enmig hi havia el pla per a l’Operació Blava.

L’eufòria li va esponjar el cor, barrejada amb la tensió que ja sentia i la por horrorosa de ser descoberta.

Va posar el document sobre l’armari baix al costat de la finestra de la cuina. Va obrir-ne el calaix i en va treure la càmera Minox i els dos rodets de recanvi. Va col·locar el document meticulosament i va començar a fotografiar-lo, pàgina rere pàgina.

No va tardar gaire. Només tenia deu pàgines. Ni tan sols va haver de canviar de rodet. Havia acabat. Havia robat el pla de batalla.

«Això va per tu, pare».

Va tornar a deixar la càmera al calaix, el va tancar i va guardar el document a la carpeta, va ficar la carpeta a la bossa de lona, la va tancar i en va cordar les sivelles.

Tan silenciosament com va poder va pujar amb la bossa de lona.

Quan entrava a la sala va sentir la veu de la seva mare. Maud parlava en veu alta i amb èmfasi, com si volgués que la sentissin, i Carla va pressentir immediatament una advertència.

—No t’atabalis, si us plau —deia—. És que estaves massa excitat. Tots dos ho estàvem.

Joachim va contestar en veu baixa i avergonyida.

—Em sento idiota —va dir—. Només m’has tocat i s’ha acabat.

Carla es podia imaginar el que havia passat. Ella no tenia experiència, però les noies xerraven, i les converses de les infermeres eren brutalment detallades. Joachim devia haver ejaculat prematurament. Frieda li havia explicat que, els primers dies que van estar junts, Heinrich havia fet el mateix diverses vegades i que s’havia mort de vergonya, tot i que aviat ho havia superat. Deia que això era un senyal de nerviosisme.

El fet que les abraçades de Maud i Joachim s’haguessin acabat tan aviat plantejava una dificultat a Carla. Joachim estaria més alerta, ja no estaria cec i sord al que passava al seu voltant.

Igualment, segur que Maud feia el que podia per mantenir-lo d’esquena a la porta. Si Carla aconseguia esmunyir-se dins l’estudi un segon i deixar la bossa a la cadira sense que la veiés, se’n podien sortir.

Amb el cor que li bategava bojament, Carla va travessar la sala i es va parar davant la porta oberta.

—Passa sovint —deia Maud, en to consolador—, el cos es torna impacient. No té importància.

Carla va treure el nas per la porta.

Els dos continuaven al mateix lloc, encara molt junts. Maud va mirar per darrere Joachim i va veure Carla. Va posar la mà a la galta de Jochim, per mantenir-li els ulls apartats de Carla.

—Fes-me un petó i digue’m que no m’odies per aquest petit incident.

Carla va entrar a l’estudi.

—Necessito un cigarret —va dir Joachim.

Quan s’estava girant, Carla va retrocedir.

Va esperar a la porta. Tenia cigarrets a la butxaca o aniria a buscar el paquet de la bossa?

La resposta va arribar de seguida.

—On és la meva bossa? —va dir.

A Carla se li va aturar el cor.

—L’has deixat a la sala —va dir Maud, amb veu clara.

—No.

Carla va travessar la sala, va deixar la bossa sobre una cadira i va sortir. Es va aturar al replà a escoltar.

Va sentir que entraven a la sala des de l’estudi.

—Ho veus? Ja t’ho deia —va dir Maud.

—Jo no l’he deixat aquí —va dir ell, tossudament—. He jurat que no la perdria de vista. Però ho he fet, quan et feia petons.

—Estimat, estàs atabalat pel que ha passat. Calma’t una mica.

—Algú deu haver entrat a l’altra habitació mentre estava distret…

—Quina bestiesa.

—Jo no ho crec.

—Seguem al piano, tots dos, com a tu t’agrada —va dir Maud, però el seu to començava a semblar desesperat.

—Qui més hi ha a la casa?

Imaginant el que passaria a continuació, Carla va baixar corrents a la cuina. Ada la va mirar alarmada, però no hi havia temps per donar explicacions.

Va sentir les botes de Joachim a l’escala.

De seguida va entrar a la cuina. Joachim tenia la bossa de lona a la mà, i l’expressió, furiosa. Va mirar Carla i Ada.

—Una de vosaltres m’ha regirat la bossa! —va exclamar.

—No sé per què ho dius, això, Joachim —va dir Carla, amb tota la calma que va poder.

Maud va aparèixer darrere Joachim i va entrar a la cuina.

—Ada, fes-nos un cafè, si us plau —va dir animadament—. Joachim, seu un moment.

Ell no li va fer cas i va escrutar la cuina amb la mirada. Els seus ulls es van fixar en l’armari baix del costat de la finestra. Horroritzada, Carla va veure que havia guardat la càmera, però s’havia descuidat els dos rodets de recanvi a fora.

—Això són rodets de pel·lícula de vuit mil·límetres, oi? —va preguntar Joachim—. Teniu una càmera en miniatura?

De sobte ja no semblava un nen petit.

—Són això, doncs? —va dir Maud—. No ho sabia. Se’ls va deixar un altre alumne, un oficial de la Gestapo, de fet.

Era una improvisació brillant, però Joachim no s’ho va empassar.

—I també es va deixar la càmera, suposo —va dir.

Va obrir el calaix.

La pulcra i petita càmera d’acer inoxidable reposava sobre un drap blanc, culpable com una taca de sang.

Joachim estava consternat. Potser no s’acabava de creure que hagués estat víctima de traïció, sinó que fanfarronejava per compensar el seu fracàs sexual, però de cop es trobava amb la realitat a la cara. Pel motiu que fos, es va quedar estupefacte. Agafant encara el pom del calaix, fitava la càmera com hipnotitzat. En aquell breu moment, Carla va veure que el somni d’amor del jove s’acabava d’esmicolar i es va imaginar que la ràbia que sentiria seria terrible.

Finalment, va aixecar el cap. Va mirar les tres dones a la cuina, i la seva mirada es va quedar enganxada en Maud.

—Has estat tu —va dir—. M’has enganyat. Però te les carregaràs. —Va agafar la càmera i els rodets i se’ls va ficar a la butxaca—. Estàs arrestada, frau Von Ulrich. —Va fer un pas i li va agafar el braç—. Vindràs amb mi al quarter general de la Gestapo.

Maud es va desfer d’una estrebada i va recular.

Joachim va apartar el braç i li va donar un cop de puny amb totes les forces. Era jove, alt i fort. El cop li va encertar la cara de ple i la va fer caure enrere.

Joachim es va quedar al seu costat.

—M’has fet quedar com un idiota! —va dir en un esgarip—. M’has mentit i jo t’he cregut! —Estava histèric—. La Gestapo ens torturarà a tots dos i ens ho mereixem!

Va començar a donar-li puntades de peu. Maud va intentar apartar-se, però va topar amb la cuina. La bota dreta de Joachim li va colpejar les costelles, la cuixa, la panxa.

Ada se li va abraonar al damunt i li va esgarrapar la cara amb les ungles. Ell la va apartar amb una empenta. Llavors va començar a picar el cap de Maud.

Carla va reaccionar.

Sabia que les persones es recuperaven de tota mena de traumes al cos, però una lesió al cap sovint provocava danys irreparables. Tanmateix, el raonament va ser amb prou feines conscient. Va actuar sense pensar. De la taula de la cuina va agafar la cassola de ferro que Ada havia rentat amb tanta fúria. Agafant-la pel llarg mànec, la va aixecar ben amunt i la va deixar caure amb totes les seves forces sobre el cap de Joachim.

Ell va trontollar, atordit.

Carla va tornar a colpejar-lo, encara amb més força.

Joachim va caure a terra, inconscient. Maud es va apartar del seu cos caigut i es va repenjar a la paret, aguantant-se el pit.

Carla va tornar a aixecar la cassola.

—No! Para! —va cridar Maud.

Carla va deixar la cassola sobre la taula de la cuina.

Joachim es va bellugar, intentant aixecar-se.

Llavors Ada va agafar la cassola i el va colpejar amb fúria. Carla va intentar agafar-li el braç, però l’altra estava massa rabiosa. Va colpejar el cap de l’home inconscient repetides vegades fins que va quedar esgotada i llavors va deixar caure la cassola a terra.

Maud es va posar de genolls i va mirar Joachim, que tenia els ulls oberts i fixos. Tenia el nas tort i el crani deformat. Li sortia sang d’una orella. Semblava que no respirés.

Carla es va agenollar al costat del cos i li va buscar el pols posant-li les puntes dels dits al coll. No l’hi va trobar.

—És mort —va dir—. L’hem mort. Déu meu!

—Pobre idiota —va somicar Maud.

—I ara què fem? —va preguntar Ada, sense alè.

Carla veia que s’havien de desfer del cadàver.

Maud es va posar dreta amb dificultat. Tenia el cantó esquerre de la cara senyalat.

—Quin mal que fa, per Déu! —va exclamar, agafant-se el costat.

Carla es va imaginar que tenia una costella trencada.

—El podríem amagar a les golfes —va proposar Ada, mirant el cadàver de Joachim.

—Sí, fins que els veïns es comencin a queixar de la pudor —va dir Carla.

—Llavors, enterrem-lo al jardí de darrere.

—I què pensarà la gent quan vegin tres dones excavant un forat de dos metres de llarg al jardí d’una casa de Berlín? Que estem buscant or?

—Podem cavar a la nit.

—Vols dir que semblaria menys sospitós?

Ada es va rascar el cap.

—Hem de portar el cadàver a algun lloc i llençar-lo —va dir Carla—. A un parc o un canal.

—Però com el traslladarem? —va preguntar Ada.

—No pesa gaire —va intervenir Maud, amb veu trista—. És fort però prim.

—El problema no és el pes —va continuar Carla—. L’Ada i jo el podem portar. Però ho hem de fer d’una manera que no desperti sospites.

—Si tinguéssim un cotxe… —va dir Maud.

Carla va sacsejar el cap.

—Ningú no té gasolina.

Van callar. A fora es feia fosc. Ada va agafar un drap i va eixugar la sang al voltant del cap de Joachim, perquè no taqués el terra. Maud plorava silenciosament, amb la cara plena de llàgrimes i contorçada d’angoixa. Carla la volia consolar, però primer havia de solucionar aquell problema.

—El podríem ficar en una caixa —va dir.

—L’única caixa prou gran és un taüt —va comentar Ada.

—I un moble? Com ara una calaixera?

—Pesa massa. —Ada es va posar a rumiar—. Però l’armari de la meva habitació no pesa tant.

Carla va assentir. Li va fer una mica de vergonya pensar que una minyona tenia poca roba i, per tant, no necessitava mobles de caoba, de manera que a l’habitació d’Ada hi havia un armari estret fet de fullola prima.

—Anem a buscar-lo —va dir.

Abans Ada vivia al soterrani, però ara el feien servir de refugi antiaeri, i ella tenia l’habitació al pis de dalt. Carla i ella van pujar. Ada va obrir l’armari i va despenjar tota la roba de la barra. No n’hi havia gaire: dos uniformes, uns quants vestits, un abric d’hivern, tot molt vell. Els va deixar curosament sobre el llit.

Carla va decantar l’armari i el va subjectar per un extrem, i Ada en va agafar l’altre. No pesava gaire, però era difícil de portar i van tardar una estona a fer-lo passar per la porta i baixar-lo per l’escala.

Finalment, el van deixar estirat al rebedor. Carla en va obrir la porta; semblava talment un taüt amb una tapa amb frontisses.

Carla va tornar a la cuina i es va ajupir al costat del cadàver. Va agafar la càmera i els rodets de la butxaca de Joachim i els va tornar a guardar al calaix.

La noia el va agafar pels braços i Ada per les cames, i entre totes dues van aixecar el cos. El van portar al rebedor i el van dipositar dins l’armari. Ada li va embolicar el cap amb el drap, tot i que havia deixat de sagnar.

Carla no sabia si treure-li l’uniforme. Seria més difícil d’identificar, però llavors tindrien un problema afegit per desfer-se de les proves. Va decidir que no.

Va agafar la bossa de lona i la va llançar dins l’armari amb el cadàver.

Va tancar la porta de l’armari i va girar la clau, perquè no s’obrís inesperadament. Es va guardar la clau a la butxaca del vestit.

Va entrar al menjador i va mirar per la finestra.

—Es fa fosc —va dir—. Millor.

—Què pensarà la gent? —va preguntar Maud.

—Que traslladem un moble, o que ens el venem, potser, per comprar menjar.

—Dues dones que traslladen un armari?

—Avui dia, que tots els homes són a l’exèrcit o morts, les dones fan de tot. Ningú no pot llogar un camió de mudances, perquè no hi ha gasolina.

—Per què ho fem quan es fa fosc?

Carla va deixar anar la frustració.

—No ho sé, mare. Si ens ho pregunten, ja m’inventaré alguna cosa. Però el cadàver no es pot quedar aquí.

—Quan el trobin, sabran que l’han assassinat. N’examinaran les ferides.

Carla també hi havia pensat.

—No hi podem fer res.

—Intentaran saber on ha anat avui.

—Va dir que no havia parlat amb ningú de les classes de piano. Volia sorprendre els seus amics amb la seva habilitat. Amb una mica de sort, ningú no sap que ha vingut aquí.

«I sense sort», va pensar Carla, «som totes mortes».

—Quin s’imaginaran que ha estat el motiu de l’assassinat?

—Trobaran restes de semen als calçotets?

—Sí —va dir Maud, avergonyida i sense mirar-la.

—Aleshores s’imaginaran una trobada sexual, potser amb un altre home, que va acabar en baralla.

—Espero que tinguis raó.

Carla no n’estava gens segura, però no tenia ni idea de què més podien fer.

—El canal —va dir.

El cadàver flotaria, i el trobarien tard o d’hora, i hi hauria una investigació d’assassinat. Només podien resar perquè no conduís la policia cap a elles.

Carla va obrir la porta principal.

Es va situar a la part de davant de l’armari, a l’esquerra, i Ada es va situar a la part de darrere, a la dreta. Es van ajupir.

Ada, que sens dubte tenia més experiència aixecant pesos que les seves mestresses, va dir:

—Decanta’l una mica i passa les mans per sota.

Carla va fer el que li deia Ada.

—Ara aixeca una mica el teu cantó.

Carla ho va fer.

Ada va posar les mans sota el seu cantó de l’armari.

—Doblega els genolls. Aixeca el pes i després aixeca’t tu.

Van aixecar l’armari fins a l’alçada del maluc.

Ada es va ajupir i va posar l’espatlla a sota. Carla va fer el mateix.

Les dues dones es van posar dretes.

El pes s’inclinava cap a Carla quan van baixar els graons de l’entrada, però el va poder aguantar. Quan van arribar al carrer, van girar en direcció al canal, que era a poques travessies d’allà.

Ja era fosc del tot i no hi havia lluna, només unes quantes estrelles que donaven una claror tènue. Amb l’apagada, hi havia moltes possibilitats que ningú no les veies llançar l’armari a l’aigua. El problema era que Carla amb prou feines veia per on anava i li feia una por horrorosa ensopegar i caure, i que l’armari es fes miques i deixés al descobert el mort que portaven dins.

Va passar una ambulància, amb els fars tapats amb tires de roba, que segurament corria a atendre un accident. Amb l’apagada n’hi havia molts. Això volia dir que hi hauria cotxes de policia a prop.

Carla va recordar un cas d’assassinat sensacional del començament de l’apagada. Un home havia mort la seva dona, havia ficat el cadàver en una caixa de cartró i l’havia traslladat amb la bicicleta a l’altra punta de la ciutat per llançar-la al riu Havel. Recordaria el cas la policia i sospitaria de qualsevol que transportés un objecte tan voluminós?

Mentre pensava això, va passar un cotxe de la policia. Un agent va mirar les dues dones que transportaven un armari, però el cotxe no es va aturar.

La càrrega pesava cada vegada més. Feia calor i Carla va començar a suar. La fusta se li clavava a l’espatlla i va desitjar haver-se posat un mocador plegat dins la brusa per fer de coixí.

Van girar una cantonada i es van trobar amb l’accident.

Un camió articulat de vuit rodes, carregat de fusta, havia col·lisionat de cara amb un gran Mercedes que havia quedat molt aixafat. El cotxe de la policia i l’ambulància il·luminaven els estralls amb els fars. Dins del petit estany de llum, un grup d’homes s’afanyaven al voltant del cotxe. L’accident devia haver acabat de passar perquè encara hi havia persones al cotxe. Un infermer ficava el cap per darrere, segurament per examinar les ferides dels passatgers i veure si se’ls podia moure.

Carla va quedar aterrida. La culpa la va paralitzar i es va aturar de cop. Però ningú no les havia vistes, ni a elles ni l’armari, i de seguida es va adonar que l’únic que havien de fer era marxar discretament, recular i agafar una altra ruta per arribar al canal.

S’anava a girar, però llavors un dels policies va enfocar la llanterna cap a elles.

Va estar a punt de deixar anar l’armari i fugir, però es va dominar.

—Es pot saber què fan? —va preguntar el policia.

—Traslladem un armari, agent —va dir Carla. Va recuperar la presència d’ànim i, per dissimular els nervis de la culpabilitat, va fingir una curiositat morbosa—. Què ha passat? —va preguntar. I per reblar el clau, va afegir—: Que ha mort algú?

Els professionals detestaven aquesta mena de tafaneria gratuïta. Ella, com a professional, ho sabia. Tal com esperava, el policia va reaccionar amb disgust.

—No n’ha de fer res —va dir—. Segueixi el seu camí.

Es va girar i va il·luminar el cotxe accidentat.

La vorera d’aquell cantó del carrer estava buida. Carla va prendre una decisió ràpida i va caminar en línia recta. Ella i Ada van portar l’armari que contenia el mort cap a l’accident.

Va mantenir la mirada sobre el petit nucli de treballadors d’emergència en la petita rotllana de llum. Estaven molt concentrats en la seva tasca i no van aixecar el cap quan les dues dones carregades van passar pel costat del cotxe.

Els va semblar que tardaven una eternitat a recórrer la llargada del tràiler de vuit rodes. Quan van arribar a l’extrem, Carla va tenir una inspiració sobtada.

Es va aturar.

—Què passa? —va preguntar Ada, baixet.

—Per aquí. —Carla va baixar a la calçada per darrere el camió—. Deixa l’armari a terra —va murmurar—. Sense fer soroll.

Van deixar l’armari silenciosament sobre l’asfalt.

—Vols que el deixem aquí? —va xiuxiuejar Ada.

Carla va agafar la clau de la butxaca i va obrir la porta de l’armari. Va mirar i, pel poc que va veure, els homes continuaven al voltant del cotxe, a uns sis metres i a l’altre cantó del camió.

Va obrir la porta de l’armari.

Joachim Koch les va mirar sense veure-les, amb el cap embolicat en el drap ensangonat.

—Inclina’l —va dir Carla—. Cap a les rodes.

Van inclinar l’armari i el cadàver va rodolar enfora i va quedar enganxat a les rodes.

Carla va recuperar el drap ensangonat i el va llançar dins l’armari. Va deixar la bossa de lona tirada al costat del cadàver: estava contenta de desfer-se’n. Va tancar la porta de l’armari amb clau; el van tornar a aixecar entre les dues i es van allunyar.

Ja no costava tant de portar.

Quan eren a uns cinquanta metres, en la foscor, Carla va sentir una veu llunyana.

—Déu meu, una altra víctima! Es veu que han atropellat un vianant!

Carla i Ada van girar una cantonada i una onada d’alleujament les va inundar. S’havien desfet del cadàver. Si aconseguien arribar a casa sense cridar més l’atenció, i sense que ningú mirés dins l’armari i trobés el drap ensangonat, estarien segures. No hi hauria investigació d’assassinat. Joachim s’havia transformat en un vianant atropellat en un accident provocat per l’apagada. Si les rodes d’un camió pesant l’haguessin arrossegat pel carrer de llambordes hauria rebut ferides semblants a les causades per la gruixuda superfície de la cassola de sopa d’Ada. Potser un bon forense notaria la diferència, però no era probable que consideressin necessari fer-li l’autòpsia.

Carla va pensar en la possibilitat de llançar l’armari, però va decidir que no. Encara que s’enduguessin el drap, hi havia sang a dins, i això sol podia iniciar una investigació policial. Se l’havien d’endur a casa i netejar-lo bé.

Van arribar a casa sense trobar-se ningú més.

Van deixar l’armari al rebedor. Ada va treure el drap, el va posar a la pica de la cuina i va obrir l’aixeta. Carla sentia una barreja d’eufòria i tristesa. Havia robat el pla de batalla dels nazis, però un jove que era més innocent que mala persona havia mort. No s’ho trauria del cap durant dies, potser anys. De moment no sabia ben bé què sentia, només que estava molt cansada.

Va explicar a la seva mare el que havien fet. La galta esquerra de Maud estava tan inflada que tenia l’ull gairebé tancat i es premia el cantó esquerre del cos per alleujar el dolor. Feia pena de veure.

—Ha estat increïblement valenta, mare —va dir Carla—. L’admiro moltíssim pel que ha fet avui.

—No em sento digna d’admiració —va dir Maud, fatigosament—. Estic avergonyida. I em sento menyspreable.

—Perquè no l’estimava? —va dir Carla.

—No —va dir Maud—. Perquè l’estimava.





14


1942 (III)





I


Greg Peixkov es va llicenciar amb summa cum laude a Harvard. Amb aquesta màxima distinció ho tenia molt fàcil per fer després un doctorat en la seva especialitat, física, i de retruc escapolir-se del servei militar. No obstant això, no es volia dedicar a la ciència, s’estimava més explorar una altra mena de poder. A més, un cop acabada la guerra, tenir un passat militar sumaria molts punts a la trajectòria d’un polític jove i prometedor. Per tant, es va allistar a l’exèrcit.

Ara bé, no tenia cap ganes de lluitar.

Així, doncs, va seguir la guerra d’Europa amb especial interès al mateix temps que trucava a totes les portes de Washington —a una munió d’amics i coneguts— perquè li aconseguissin una feina al quarter general del Departament de Guerra.

L’ofensiva alemanya havia començat el 28 de juny. Les tropes alemanyes havien avançat ràpidament cap a l’est, amb poca oposició, fins que van arribar a la ciutat de Stalingrad —abans anomenada Tsaritsin— on van topar amb l’aferrissada resistència russa. En aquells moments els alemanys estaven encerclats i amb les provisions al límit; tot apuntava que l’Exèrcit Roig els havia parat una trampa.

Quan no feia gaire que Greg havia iniciat la formació bàsica, el van convocar al despatx del coronel.

—El Cos d’Enginyers de l’Exèrcit necessita un oficial jove i amb talent a Washington —va dir-li el coronel—. L’han destinat a Washington però vull que sàpiga que jo no l’hauria escollit. Si no sap ni dur l’uniforme net i impol·lut, miri’s. Tot i així, per a aquesta feina es necessiten coneixements de física i aquest camp és molt limitat.

—Gràcies, senyor —va respondre Greg.

—Provi de continuar amb aquesta mena de sarcasme amb el seu nou cap i se’n penedirà. Serà l’ajudant del coronel Groves. Vaig estar amb ell a West Point i li puc ben dir que és un fill de la gran puta, el més gran que he conegut mai tant dins de l’exèrcit com fora. Bona sort.

Greg va trucar a Mike Penfold a l’oficina de premsa del Departament d’Estat i es va assabentar que Leslie Groves era fins feia poc el responsable d’obres de tot l’exèrcit americà i que ell havia supervisat la construcció del nou quarter general militar a Washington, un macroedifici als cinc vents que començaven a anomenar «el Pentàgon». Tot just li acabaven d’assignar un nou projecte del qual se sabia ben poca cosa. Es va especular que Groves havia faltat tantes vegades al respecte els seus superiors que en realitat l’havien degradat. En canvi, altres deien que ocupava un càrrec encara més alt però que es mantenia en el màxim secret. En una cosa coincidia tothom: era egotista, arrogant i cruel.

—Tothom l’odia, doncs? —va preguntar Greg.

—No, i ara —va respondre Mike—. Només els qui l’han conegut.

El tinent Greg Peixkov va entrar amb la cua entre les cames al despatx de Groves situat al flamant edifici del nou Departament de Guerra, un palau art déco de tons clars situat entre el carrer Vint-i-un i l’avinguda Virginia. En un no res ja sabia que formava part d’un grup anomenat el Districte d’Enginyeria de Manhattan. Darrere aquest nom, que deliberadament no informava de res, s’ocultava un grup que intentava inventar un nou tipus de bomba basada en l’urani com a material explosiu.

Greg estava intrigat. Era conscient que dins l’isòtop més lleuger de l’urani, l’U-235, hi havia reclosa una energia incalculable i havia llegit articles sobre el tema en revistes científiques. No obstant això, feia dos anys que de la nit al dia s’havien deixat de publicar notícies sobre les investigacions i ara Greg entenia per què.

El president Roosevelt considerava que el projecte no avançava prou ràpid i a Groves l’havien designat per treure el fuet i fer-lo espetegar.

Greg havia aterrat al cap de sis dies de la designació de Groves. La primera feina que li van encomanar va ser ajudar el coronel a fermar les estrelles al coll de la camisa caqui: l’acabaven d’ascendir a general de brigada.

—Bàsicament és per impressionar tota aquesta colla de científics civils amb qui hem de treballar —va rondinar Groves—. D’aquí a deu minuts tinc una reunió a la Secretaria de Guerra. Vingui amb mi que així li’n faran cinc cèntims.

Groves era robust com una mola i feia metre vuitanta d’alçada. Per tant, devia pesar vora cent deu quilos o fins i tot cent trenta-cinc. Duia els pantalons de l’uniforme pujats fins a la cintura i la panxa se li inflava sota el cinturó militar. Tenia els cabells castanys i si se’ls hagués deixat llargs haurien estat rinxolats. El seu front era estret; les galtes, de pa de ral, i, rere la barbeta, tenia papada. El bigoti era tan petit que gairebé ni es veia. Era un home sense cap gràcia i a Greg no li venia gens de gust treballar sota les seves ordres.

Groves i el seu seguici, entre els quals hi havia Greg, van sortir de l’edifici i van caminar avall per l’avinguda Virginia fins al National Mall.

—Quan em van donar aquesta feina em van dir que ens podia fer guanyar la guerra. No sé si això és veritat, però la meva intenció és actuar com si ho fos. I li recomano que faci el mateix —va dir Groves a mig camí.

—Sí, senyor —va respondre Greg.

La Secretaria de Guerra encara no s’havia traslladat al Pentàgon, que estava en obres, i el quarter general del Departament de Guerra encara era a l’edifici de Municions, una estructura de planta allargada i baixa construïda provisionalment a l’avinguda Constitució i totalment obsoleta.

El secretari de Guerra, Henry Stimson, era republicà, i el president l’havia implicat en el projecte a fi que els republicans no minessin la temptativa de guerra i no hi posessin traves al Congrés. Amb setanta-cinc anys, Stimson era un estadista amb molta influència, un home gran i polit, de bigoti blanc, però amb uns ulls grisos on encara hi espurnejava la intel·ligència.

La trobada va ser una exhibició d’uniformes de gala; la sala era plena a vessar de peixos grossos inclòs el cap de l’Estat Major de l’Exèrcit, George Marshall. Greg estava nerviós i va observar amb admiració que Groves conservava la calma per bé que tot just feia un dia era un simple coronel.

Groves va començar a exposar com pensava imposar ordre entre els centenars de científics civils i la gran xarxa de laboratoris de física que participaven en el projecte Manhattan. No va fer el gest de mostrar deferència als alts càrrecs, que també es devien considerar responsables del programa. Va defensar el seu pla sense molestar-se a utilitzar frases més cordials com ara «si m’ho permeten» o «si els sembla bé». Greg es preguntava si l’home pretenia que el despatxessin.

Greg va rebre tanta informació de cop que li hauria agradat prendre apunts, però ningú no ho feia i va considerar que no quedaria bé.

Quan Groves va acabar l’exposició, un home del grup va dir:

—M’imagino que per a aquest projecte és crucial tenir provisions d’urani. N’hi ha prou?

—Tenim mil dues-centes cinquanta tones de pechblenda, que és la mena que conté l’òxid d’urani, en un jaciment de Staten Island.

—Per tant, n’hauríem de comprar —va suggerir l’home que interrogava.

—Divendres mateix en vaig comprar, senyor.

—Divendres? Just l’endemà que li assignessin el càrrec?

—Exacte.

El secretari de Guerra va reprimir un somriure. Si abans el sorprenia la seva arrogància ara començava a admirar que fos un descarat.

—I quin grau de prioritat li donaria a aquest projecte? Abans cal deixar les coses clares amb la Junta de Producció de Guerra —va advertir un home que duia uniforme d’almirall.

—Dissabte ens vam veure amb Nelson Donald, senyor —va explicar Groves. Nelson era el cap civil de la junta—. Li vaig demanar que elevés el grau de prioritat.

—I què li va dir?

—Em va dir que no.

—Doncs aleshores tenim un problema.

—Ja no. Li vaig dir que em veuria obligat a aconsellar al president que es cancel·lés el projecte Manhattan perquè la Junta de Producció de Guerra no estava disposada a cooperar. Aleshores ens va donar una triple A.

—Perfecte —va dir el secretari de Guerra.

Greg va tornar a quedar impressionat. Groves era indomable.

—Tot i així, general Groves, un comitè el supervisarà i em mantindrà informat de tots els seus moviments. Hem pensat formar un grup de nou persones —va dir Stimson.

—Punyeta, no! —va exclamar Groves.

—Com diu? —va fer el secretari de Guerra.

«Aquesta vegada en Groves s’ha passat de mida», va pensar Greg.

—No puc respondre a un comitè de nou membres, senyor secretari. Mai no em deixaran respirar tranquil.

Stimson va somriure d’orella a orella. Era gat vell i, pel que semblava, ja no l’ofenien aquestes maneres.

—I, segons vostè, general, quanta gent hi hauria d’haver? —va preguntar calmós.

Greg veia que Groves volia contestar «zero», però, en canvi, va dir «tres seria perfecte».

—D’acord, doncs —va acceptar el secretari de Guerra davant l’estupefacció de Greg—. Res més?

—Sí. Necessitem un gran solar, d’unes vint-i-quatre hectàrees, per instal·lar-hi una planta d’urani enriquit i la resta de les instal·lacions. Hi ha un terreny que ens aniria bé a Oak Ridge, a Tennessee. És una vall envoltada de serralades, per tant, si mai hi hagués un accident, l’explosió quedaria continguda.

—Diu un accident? —va preguntar l’almirall—. Hi podria haver un accident?

Groves no va ocultar el sentiment que li acabaven de fer una pregunta absurda.

—Collons, que estem fent una bomba experimental —va etzibar—. Una bomba tan poderosa que arrasarà de ple una ciutat mitjana amb una única detonació. Seria d’estúpids no preveure que hi pot haver accidents.

L’almirall va fer el gest de voler protestar però Stimson el va tallar:

—Continuï, general.

—A Tennessee la terra és barata —va prosseguir Groves—. I l’electricitat també. Pensin que la planta en necessitarà a dojo.

—Per tant, vostè proposa comprar aquest solar.

—Jo proposo anar-lo a veure avui mateix. —Groves va mirar el rellotge—. De fet, hauria de marxar ara mateix si vull agafar el tren de Knoxville. —Es va posar dret—. Si em disculpen, senyors, ja he perdut prou temps.

La sala al complet va quedar de pedra. Fins i tot a Stimson se’l veia esbalaït. No hi havia ningú a Washington que gosés marxar de l’oficina del secretari abans que ell no ho hagués indicat. Havia incomplert greument el protocol, però, a Groves, tant li feia.

De fet, en va sortir impune.

—Molt bé —va dir Stimson—. No l’entretindrem més.

—Gràcies, senyor —va dir Groves, i va marxar de la sala.

Greg el va seguir com una fletxa.





II


La secretària civil més atractiva de tot l’edifici del nou Departament de Guerra era Margaret Cowdry. D’ulls grossos i negres, amb una boca gran i sensual, quan la veies asseguda rere la màquina d’escriure i et dedicava un somriure i una mirada, ja et senties com si fessis l’amor amb ella.

El seu pare havia industrialitzat l’ofici de forner i pastisser per produir en cadena: «Galetes Cowdry, tan cruixents com les de la mare!». No tenia cap necessitat de treballar però posava el seu gra de sorra en l’esforç bèl·lic. Abans de convidar-la a dinar, Greg es va assegurar que a ella li arribés que ell també era fill d’un milionari. Una soltera acabalada sempre s’estimava més festejar amb un noi ric, d’aquesta manera podia estar tranquil·la que no li anava al darrere pels diners.

Era el mes d’octubre i feia fred. Margaret duia un abric blau marí elegant amb muscleres i cintura entallada. La boina de conjunt li conferia un perfil militar.

Van anar al Ritz-Carlton, però quan van arribar al menjador Greg va veure el seu pare dinant amb Gladys Angelus i no tenia gens de ganes de compartir taula amb ells. L’hi va explicar a Margaret i la noia va respondre:

—Tranquil, dinarem al Club Universitari Femení, que és just a la cantonada. Jo en sóc membre.

Greg no hi havia estat mai però l’hi sonava d’alguna cosa. Tot d’una li va venir al cap de què li sonava, però va esquivar el record.

Un cop dins del club, Margaret es va treure l’abric i va deixar al descobert un vestit de caixmir blau marí ajustat que encara la feia més seductora. Es va deixar posats els guants i la boina, tal com feien les dones respectables quan menjaven fora.

Com sempre, a Greg el delia la sensació d’entrar en un lloc de bracet amb una dona bonica. Al menjador del Club Universitari Femení només hi havia un grapat d’homes però tots l’envejaven. I encara que ell no ho admetia davant de ningú, aquesta exhibició li agradava tant com anar-se’n al llit amb una dona.

Va demanar vi. Margaret va barrejar el vi amb aigua mineral, a l’estil francès.

—No vull estar tota la tarda corregint els errors de mecanografiat —va dir a tall d’excusa.

Greg li va parlar del general Groves.

—Sempre aconsegueix tot el que es proposa. D’alguna manera és una versió malgirbada del meu pare.

—Ningú no el suporta —va afegir Margaret.

Greg va assentir amb el cap.

—Tothom perd l’oremus amb ell.

—El teu pare també és així?

—De vegades, però en general és encantador.

—Com el meu! Mira, potser tots els homes que fan fortuna són així.

Els plats van arribar de seguida. Als restaurants de Washington el servei havia guanyat en rapidesa. La nació estava en guerra i els homes havien de tornar ràpidament a la feina.

Una cambrera els va portar el menú de les postres. Greg la va mirar i va quedar d’una peça en veure Jacky Jakes.

—Ei, Jacky! —va exclamar.

—Hola, Greg —va contestar ella amb una familiaritat que ratllava el nerviosisme—. Com va tot?

Greg es va recordar del detectiu que li havia explicat que treballava al Club Universitari Femení. Aquest era el record que havia esquivat minuts abans.

—Bé, vaig fent —va dir ell—. I tu? Com van les coses?

—La mar de bé.

—Tot continua igual? —Volia saber si el seu pare encara li enviava la paga.

—Més o menys.

Greg va imaginar que algun advocat es devia encarregar d’enviar-li les pagues i que Lev se n’havia oblidat completament.

—Me n’alegro —va dir ell.

Jacky va tornar a la feina.

—Voleu res de postres?

—Sí, gràcies.

Margaret va demanar una macedònia, i Greg, un gelat.

—Quina dona més bonica —va dir Margaret quan Jacky ja s’havia allunyat. Després se’l va mirar expectant.

—Sí.

—I no portava cap aliança.

Greg va sospirar. A les dones mai no se’ls escapava res.

—Deus estar pensant com és que sóc amic d’una cambrera negra i esvelta que no està casada —va dir—. I et diré la veritat. Vaig embolicar-m’hi quan tenia quinze anys. Espero que no t’escandalitzis.

—Evidentment que m’escandalitzo —va dir—. Estic indignada. —No parlava seriosament però tampoc no feia broma, era un mig mig. Tan escandalitzada no ho estava, d’això, ell n’estava convençut, més aviat va pensar que el que passava era que Margaret no volia causar-li la impressió que era una dona fàcil, almenys en la primera cita.

Jacky va portar les postres i els va demanar si volien cafè. No tenien temps —l’exèrcit no creia en les pauses per dinar llargues—, així que Margaret es va avançar i va demanar el compte.

—En aquest club els convidats no paguen —va explicar a Greg. Després, quan Jacky ja se n’havia anat, va afegir—: El millor del cas és que et mostres molt afectuós amb ella.

—Sí? —va fer Greg, sorprès—. Suposo que en tinc bons records. No em faria res tornar a tenir quinze anys.

—En canvi ella et té por.

—I ara!

—Et té pànic.

—No és veritat.

—Creu-me. Els homes sou cecs, però les dones aquestes coses les notem.

Greg va mirar bé Jacky quan els portava el compte i es va adonar que Margaret no s’equivocava. Jacky encara tenia por. Cada vegada que veia Greg li venia la imatge de Joe Brekhunov i la navalla de barber.

Això no podia ser. La noia tenia tot el dret a viure en pau.

Hi hauria de posar fil a l’agulla, en aquest tema.

—Em sembla que tu saps de què té por —va dir Margaret, més viva que una vespa.

—El meu pare li va ficar la por al cos perquè tenia por que m’hi casés.

—Fa por el teu pare?

—Li agrada fer les coses a la seva manera.

—El meu pare és igual —va dir ella—. Dolç com la mel fins que hi topes. Aleshores es torna dolent.

—Em reconforta que m’entenguis.

Van tornar a la feina i Greg va estar tota la tarda de mala lluna. L’amenaça del seu pare encara planava com una maledicció en la vida de Jacky. Però, què hi podia fer ell?

Què faria el seu pare? Aquesta era la millor manera de plantejar-ho. Segurament Lev estava decidit a sortir-se amb la seva, i si per aconseguir-ho havia de fer mal a algú, poc li importaria. El general Groves faria el mateix. «Jo puc ser com ells», va pensar Greg. «Sóc fill del meu pare».

Greg va començar a idear un pla.

Va dedicar la tarda a llegir un informe preliminar del laboratori metal·lúrgic de la Universitat de Chicago i a fer-ne un resum. Els científics citaven Leo Szilard, el primer a concebre la reacció nuclear en cadena. Szilard era un jueu hongarès que havia estudiat a la Universitat de Berlín, fins al fatídic any 1933. L’equip d’investigació de Chicago l’encapçalava Enrico Fermi, un físic italià. Fermi, casat amb una dona jueva, va emigrar d’Itàlia quan Mussolini va publicar el «Manifest de la raça».

Greg es preguntava si els feixistes eren conscients que el racisme nazi havia provocat una fuga de cervells a territori enemic.

Ell entenia tots dos físics a la perfecció: Fermi i Szilard tenien la teoria que, si un neutró impactava contra un àtom d’urani, la col·lisió podia produir dos neutrons. Aquest parell de neutrons després podia col·lidir amb més àtoms d’urani per crear-ne quatre, vuit, i així successivament. Szilard va anomenar aquest procés «reacció en cadena»; tenia una intuïció extraordinària.

Per tant, en teoria, amb una tona d’urani es podia produir tanta energia com amb tres milions de tones de carbó.

A la pràctica, mai no s’havia fet.

Fermi i el seu equip estaven construint una pila d’urani a Stagg Field, un estadi abandonat a la Universitat de Chicago. Per evitar que el material els esclatés accidentalment, van enterrar l’urani sota grafit, ja que aquest mineral absorbia els neutrons i tallava la reacció en cadena. El seu objectiu era generar una radioactivitat lenta i progressiva, de manera que se’n creés més de la que s’absorbís, cosa que demostraria que la reacció en cadena era una realitat; després retindrien la radioactivitat de seguida abans no fes esclatar la pila d’urani, el camp de futbol, el campus de la universitat i possiblement tot Chicago.

De moment, no ho havien aconseguit.

Greg va fer un resum favorable de l’informe, va demanar a Margaret Cowdry que el passés a màquina; després el va fer arribar a Groves.

El general va llegir el primer paràgraf.

—Creus que funcionarà? —va preguntar.

—Home, senyor…

—Qui és el científic aquí, coi! Funcionarà o no funcionarà?

—Sí, senyor, funcionarà —va dir Greg.

—Perfecte —va respondre Groves, i va llençar el resum a la paperera.

Greg va tornar al seu despatx i va seure a l’escriptori. Es va estar una estona embadalit mirant la taula periòdica dels elements penjada a la paret del davant. Tenia el convenciment que la pila nuclear funcionaria. El preocupava més com fer que el seu pare deixés d’amenaçar Jacky d’una vegada per totes.

En un primer moment, havia pensat encarar el problema com ho hauria fet Lev. Després va entrar en els detalls pràctics: adoptaria una actitud inflexible.

El pla començava a agafar cos.

Però tenia prou nassos per enfrontar-se al seu pare?

Aquell dia va plegar a les cinc i se’n va anar cap a casa. De camí va parar en una barberia i va comprar una navalla d’aquelles plegables que amagaven la fulla dins una escletxa del mànec.

—Ja notarà que és més segura que una maquineta d’afaitar —va assegurar el barber.

Greg no tenia cap intenció d’afaitar-se amb la navalla.

Vivia a la suite del Ritz-Carlton que el seu pare tenia reservada permanentment. Quan Greg hi va arribar, Lev i Gladys prenien un còctel.

Va recordar el dia que va trobar Gladys en aquesta mateixa habitació set anys enrere, asseguda sobre el mateix divan de seda groc. Amb el temps s’havia convertit en una estrella de renom. Lev li havia aconseguit papers en una sèrie de pel·lícules de guerra patriòtiques fins a la medul·la, en què la protagonista se la jugava menyspreant els nazis, ensarronant els japonesos sàdics i fent d’infermera devota cuidant pilots americans de mandíbula quadrada fins que es recuperaven. Greg va observar que ja no era tan bonica com als vint anys. La pell de la cara ja no tenia la finesa perfecta d’aleshores; la cabellera no semblava tan poblada, i duia sostenidors, una peça que temps enrere hauria deixat abandonada al calaix. Malgrat tot, encara conservava uns ulls blaus molt vivaços, que s’insinuaven de manera irresistible.

Greg va acceptar un martini i va seure. Estava preparat per enfrontar-se al seu pare? No ho havia fet d’ençà que s’havia donat la mà amb Gladys set anys enrere, per tant havia arribat l’hora.

«Actuaré tal com ell ho faria», va pensar Greg.

Va fer un xarrup de martini i el va deixar a sobre d’una tauleta auxiliar amb peu d’aranya.

—Quan tenia quinze anys el meu pare em va presentar una actriu que es deia Jacky Jakes —va explicar a Gladys com si mantinguessin una conversa informal.

Lev va obrir els ulls de bat a bat.

—Doncs, no la conec —va dir Gladys.

Greg va agafar la navalla de la butxaca però no la va obrir sinó que la va deixar a la mà com si la sospesés.

—Me’n vaig enamorar.

—Per què surts ara amb aquesta història si ja és passat? —va protestar Lev.

Gladys va notar la tensió i estava neguitosa.

—Al pare li feia por que m’hi volgués casar —va continuar Greg.

—Si era una puta barata —va dir Lev amb un somriure sorneguer.

—Ah, sí? Una puta barata? —va preguntar Greg—. Doncs em pensava que era actriu. —I va mirar Gladys, que va tornar-se de mil colors davant d’aquest insult implícit.

—El pare la va anar a veure amb un col·lega seu, en Joe Brekhunov. El coneixes, Gladys?

—No.

—Doncs quina sort que tens. En Joe té una navalla com aquesta —Greg va desplegar la navalla amb un cop sec i va deixar al descobert la fulla afilada.

Gladys va fer un crit ofegat.

—A què creus que jugues? —va bramar Lev.

—Un moment i acabo —va dir Greg—. La Gladys vol sentir tota la història. —Li va llençar un somriure. Gladys estava morta de por i Greg va continuar—: El meu pare va dir a la Jacky que si mai ens tornàvem a veure, en Joe li marcaria la cara amb la navalla.

Va sacsejar lleument la navalla i a Gladys se li va escapar un xisclet.

—Vés a fer punyetes, Greg! —va exclamar Lev, i va fer una passa cap al seu fill. Greg, però, va alçar la mà amb la navalla i Lev es va aturar.

Greg no sabia si seria capaç de marcar-li la cara al seu pare. Lev tampoc no les tenia totes.

—La Jacky viu aquí mateix, a Washington —va dir Greg.

—Te la tornes a follar? —va interrogar Lev amb grolleria.

—No. Ara mateix no em follo ningú, però espero follar-me Margaret Cowdry.

—L’hereva de les galetes Cowdry?

—Per què? Que potser també vols que l’amenaci en Joe?

—No siguis estúpid.

—Ara la Jacky treballa de cambrera. Mai no va aconseguir el paper que desitjava. Algun cop m’hi he topat pel carrer. Avui m’ha servit en un restaurant. Cada vegada que em veu es pensa que se li presentarà en Joe.

—No hi toca —va dir Lev—. Me n’havia oblidat totalment d’ella fins fa cinc minuts.

—I li puc dir això exactament? —va preguntar Greg—. Crec que ja és hora que visqui en pau.

—Digues-li el que et passi pels collons. Per a mi ja no existeix.

—Molt bé —va respondre Greg—. Li encantarà sentir-ho.

—Ara baixa d’una vegada aquest coi de navalla.

—Una cosa. T’adverteixo una cosa.

—A mi em véns amb advertències? —Lev estava enfurismat.

—Si li passa res a la Jacky, per poca cosa que sigui… —Greg va brandar la navalla d’un costat a l’altre.

—No em diràs que penses marcar en Joe Brekhunov —va indagar Lev amb menyspreu.

—No.

Lev començava a veure les orelles al llop.

—El tall anirà per a mi?

Greg va fer que no amb el cap.

—Doncs per a qui, collons! —va cridar Lev, indignat.

Greg va dirigir la mirada a Gladys.

L’actriu de seguida va copsar la indirecta. Va recular d’una sotragada en el divan entapissat de seda, es va posar les dues mans a les galtes per protegir-se i va fer un altre xisclet, aquesta vegada més fort.

—Malparit de merda… —va etzibar Lev, al seu fill.

Greg va plegar la navalla i es va posar dempeus.

—Pare, tu ho hauries arreglat exactament de la mateixa manera —va sentenciar. En acabat, va marxar.

Va donar un cop de porta i es va quedar allà al costat, amb l’espatlla recolzada a la paret, panteixant tan fort com si acabés de fer una carrera. Mai no havia sentit tanta por, però al mateix temps assaboria el gust del triomf. Havia plantat cara al vell, li havia pagat amb la mateixa moneda, amb les seves mateixes tàctiques, fins i tot l’havia espantat una mica.

Va anar cap a l’ascensor i va desar la navalla a la butxaca. Va recuperar l’alè i es va girar per mirar per sobre de l’espatlla el passadís de l’hotel i veure si el seu pare li venia al darrere. La porta de la suite, però, estava tancada. Greg va entrar a l’ascensor i va baixar al vestíbul.

Va entrar al bar de l’hotel i va demanar un dry martini.





III


Diumenge Greg va decidir anar a visitar Jacky. Li volia donar les bones notícies. En recordava l’adreça; fins llavors mai no havia pagat un detectiu privat per obtenir informació d’aquesta mena. Si no havia canviat de domicili, vivia just a l’altre costat d’Union Station. Li havia promès que no hi aniria però volia explicar-li que ja no calia prendre cap precaució.

Hi va anar amb taxi. Mentre travessava la ciutat pensava que li agradaria fer creu i ratlla a l’afer que havia tingut amb Jacky. Tenia debilitat pel seu primer amor però no volia involucrar-se mai més en la vida de la noia. Treure-se-la del cap seria un alliberament per a ell, de manera que la següent vegada que se la trobés no faria aquella cara tan espantada. Es podien saludar, xerrar una estona i marxar.

El taxi el va dur a una barriada de cases barates d’una sola planta, envoltades d’un pati tancat amb un enreixat metàl·lic de poca alçada. Va pensar com devien ser els dies de Jacky. Què devia fer als vespres dels quals ella s’enorgullia de tenir per a ella sola? Segur que veia pel·lícules amb les amigues. I si anava a veure els Washington Redskins al camp de futbol o l’equip de bàsquet dels Nats? Quan li va preguntar pels pretendents va fer un posat enigmàtic. Potser tenia marit però no tenia diners per a l’aliança. Si no anava errat, la noia devia tenir uns vint-i-quatre anys. Si buscava l’home de la seva vida, a hores d’ara ja l’hauria d’haver trobat. Però mai no va fer esment del marit ni el detectiu tampoc.

Va pagar al taxista davant d’una caseta ben arranjada, amb un pati d’asfalt ple de testos, més cuidat del que s’esperava. Tan bon punt va obrir la tanca del pati va sentir el lladruc d’un gos. «És clar: una dona que viu sola se sent més segura amb un gos», va pensar. Va pujar al porxo i va trucar al timbre. El lladruc va pujar de to. Pel so devia ser un gos gros, però Greg sabia que no es podia deixar guiar pels lladrucs.

Ningú no va anar a obrir la porta.

Quan el gos va callar per agafar aire, Greg va sentir el silenci característic d’una casa buida.

Hi havia un banc de fusta al porxo, hi va seure i va esperar uns minuts. No es va presentar ningú, ni va aparèixer cap veí per dir-li si Jacky havia sortir un moment, per tot el dia o per dues setmanes.

Va sortir del pati, va caminar unes illes, va comprar el Washington Post de diumenge i va tornar al banc a llegir-lo. De tant en tant, el gos tornava a bordar, sabia que ell encara era a fora. Era l’1 de novembre i per sort duia posat l’abric verd oliva de l’uniforme militar i una gorra, ja que el dia era fred. El dimarts següent hi havia les eleccions parcials, i el Post pronosticava que els demòcrates serien castigats per culpa de Pearl Harbor. Aquest incident havia transformat Amèrica, i a Greg el va sorprendre que encara no fes ni un any d’aquells fets. En aquells instants hi havia homes de la seva edat deixant la vida en una illa de la qual ningú no n’havia sentit a parlar mai: Guadalcanal.

Va sentir grinyolar la porta del pati i va alçar la vista.

Jacky encara no l’havia vist i ell va tenir un moment per examinar-la. Anava amb un abric negre i un barret de feltre senzill que la feien respectable però poc atractiva, i duia un llibre de coberta negra a la mà. Si no l’hagués conegut millor, Greg hauria pensat que venia de missa.

L’acompanyava un nen vestit amb una jaqueta de pota de gall i una gorra, que li donava la mà.

Va ser el nen qui va veure primer Greg.

—Mira, mare, un soldat!

Jacky va mirar Greg i es va posar la mà a la boca.

Greg es va aixecar i mare i fill van pujar les escales del porxo. Un nen! No n’havia dit res de res. Això explicava per què havia de ser a casa al vespre. No l’hi havia passat pel cap.

—Et vaig dir que no vinguessis a casa meva —li va retreure mentre posava la clau al pany.

—Només et volia dir que ja no has de tenir por del meu pare. No sabia que tinguessis un fill.

Ella i el petit van entrar a la casa. Greg es va quedar plantat a la porta a l’expectativa. Un pastor alemany el mirava grunyint; després va mirar Jacky disposat a rebre’n les ordres. Jacky va mirar Greg amb cara de pocs amics mentre manifestava clarament la seva intenció de tancar-li la porta als morros; a l’últim, però, va sospirar exasperada i va girar cua. Va deixar la porta oberta.

Greg va entrar a la casa i va acostar la mà esquerra al gos, amb el puny tancat. L’animal l’hi va ensumar amb cautela i temporalment li va donar el vistiplau, de manera que va seguir Jacky cap a la cuina, que era petita.

—Avui és Tots Sants —va dir Greg. No era creient però a l’internat l’havien obligat a estudiar totes les festivitats cristianes—. Per això has anat a missa?

—Hi anem cada diumenge.

—Avui tot són sorpreses —va mussitar Greg.

Jacky va ajudar el nen a treure’s l’abric, el va fer seure a taula i li va donar un suc de taronja. Greg va seure davant d’ell.

—I com et dius?

—Georgy —va dir amb un fil de veu però segur d’ell mateix, gens tímid. Greg el va estudiar de dalt a baix. Tenia la bellesa de la seva mare i la mateixa boca amb forma d’arc, però el color de pell era més clar, tirant més a cafè amb llet, i els ulls, verds, un color poc habitual en un rostre negre. A Greg li recordava una mica la seva germanastra, Daisy. Mentrestant Georgy se’l mirava fixament amb una mirada tan intensa que fins i tot resultava intimidatòria.

—Quants anys tens, Georgy? —li va preguntar Greg.

El petit va mirar la seva mare perquè l’ajudés i ella va dirigir una mirada estranya a Greg.

—En té sis.

—Sis! —va exclamar Greg—. Ja ets tot un home, eh? Escolta…

De sobte va tenir un pensament i es va quedar mut. Georgy feia sis anys que havia nascut i ells eren amants set anys enrere. El cor li va fer un sotrac.

Greg va mirar fixament Jacky.

—No pot ser! —va exclamar.

Ella va assentir amb el cap.

—Va néixer el mil nou-cents trenta-sis —va dir Greg.

—Al maig —va afegir ella—. Vuit mesos i mig després que jo marxés del pis de Buffalo.

—I ho sap, el meu pare?

—Ostres, no! Si ho sabés encara em tindria més dominada.

L’hostilitat s’havia esvaït i ara semblava vulnerable. En els ulls hi havia una súplica, però Greg no endevinava exactament què volien.

Greg va mirar Georgy amb uns altres ulls: la pell mulata, els ulls verds, una retirada estranya a la Daisy. «Ets fill meu?», va pensar. «De debò que ets meu?».

Però sabia que sí que ho era.

El cor se li va inundar d’una emoció estranya. Tot d’una, Georgy li semblava un nen terriblement vulnerable, indefens en un món cruel. Se n’havia d’ocupar, assegurar-se que no prenia mal. Va tenir l’impuls d’agafar el noi a coll, però es va adonar que si ho feia l’espantaria i es va contenir.

Georgy va deixar el suc de taronja a la taula, va baixar de la cadira i va fer la volta a la taula per estar més a prop de Greg.

—I tu qui ets? —li va preguntar amb una mirada clara i directa.

«Confia en un nen perquè faci la pregunta més compromesa», va pensar Greg. I ara què coi li havia de dir? La veritat era massa crua perquè un nen de sis anys l’assimilés. «Sóc un amic de la teva mare de fa molts anys i, res, passava per aquí i he decidit entrar a saludar-la… Res especial. Potser ens veurem un altre dia, tot i que no és probable», anava cavil·lant Greg.

Va tornar a mirar Jacky i va veure-hi una expressió de súplica encara més intensa. Aleshores es va adonar del que li passava pel cap: tenia por que ell rebutgés Georgy.

—Mira, saps què farem? —va dir Greg mentre agafava Georgy i se’l posava a la falda—. Per què no em dius oncle Greg?





IV


Greg tremolava dret a la graderia d’una pista de esquaix sense calefacció. Aquí, sota la tribuna d’un estadi abandonat, a tocar del campus de la Universitat de Chicago, Fermi i Szilard havien construït la pila atòmica. Greg estava impressionat i esgarrifat.

La pila consistia en una estructura cúbica de maons grisos que s’enfilava ben bé fins al capdamunt de tot, només hi faltava un dit per tocar un sostre que encara estava abonyegat amb les marques de centenars de pilotes d’esquaix. La pila havia costat un milió de dòlars i hauria pogut fer volar tota la ciutat pels aires.

El grafit, el mineral que tradicionalment s’utilitzava per fer les mines dels llapis, deixava un polsim negre per totes les parets i pel terra. Qui s’estava una estona a la sala sortia amb la cara tan negra com la d’un miner del carbó. Ningú no duia la bata de laboratori neta.

Els científics no utilitzaven el grafit per les seves propietats explosives, ans al contrari, els servia per moderar la radioactivitat. En canvi, entre els maons que formaven la columna n’hi havia que tenien uns forats estrets entatxonats amb òxid d’urani, i aquest material sí que irradiava els neutrons. Al llarg de la pila hi havia deu canals per on passaven unes barres de control de quatre metres cadascuna fetes de tires de cadmi. Aquest metall absorbia els neutrons amb més avidesa que el grafit. Gràcies a les barres esmentades tot estava sota control. Però quan les enretiressin de la pila, l’espectacle estaria servit.

L’urani desprenia la irradiació mortal; el grafit i el cadmi, en canvi, l’absorbien. Uns comptadors s’encarregaven de mesurar els nivells de radiació fent un tic-tac amenaçador amb un enregistrador gràfic de ploma cilíndric, que, gràcies a Déu, guardava silenci. Tot aquest entramat de controladors i comptadors que Greg tenia al costat a la graderia eren l’única font de calor en tota la nau.

Era 2 de desembre i a Chicago hi feia un dia ventós i gèlid. Greg havia visitat la planta aquest dia perquè per primera vegada la pila començaria a treballar. L’havien enviat perquè observés l’experiment en nom del seu cap, el general Groves. A tots els que li preguntaven per Groves, els responia somrient que el general tenia por de l’explosió i l’havia delegat a ell perquè corregués el risc, però el cas és que la seva missió era més funesta: havia de fer una primera avaluació dels científics per determinar qui podia suposar un perill per a la seguretat de l’Estat.

En el projecte Manhattan la seguretat era com un trencaclosques. Els científics que hi estaven al capdavant eren estrangers, i els altres eren gairebé tots d’esquerres, comunistes o liberals amb amics comunistes. Si haguessin de fer fora els sospitosos, pràcticament no els quedaria ni un científic. Així, doncs, Greg intentava imaginar quins eren els més perillosos.

Enrico Fermi tenia uns quaranta anys. Menut, calb, amb el nas llarg, i sempre amb un somriure amable a la boca tot i que supervisava un experiment tan atroç com el que estaven duent a terme. Vestia amb elegància, amb vestit i armilla. A mig matí va ordenar que s’iniciessin les proves i va demanar a un dels tècnics que enretirés totes les barres de control de la pila excepte una.

—Totes de cop? —va saltar Greg. Ho trobava precipitat i esborronador.

—Ahir a la nit vam arribar fins aquí i tot va anar bé —li va dir el científic que tenia al costat, Barney McHugh.

—Doncs, me n’alegro —va dir Greg.

McHugh, barbut i rodanxó, ocupava les posicions més baixes de la llista de sospitosos de Greg. Era nord-americà i no tenia cap interès en la política. L’única taca negra era que tenia una dona estrangera, britànica. Això no era un bon senyal però tampoc una evidència clara de traïció.

Greg donava per fet que hi havia un mecanisme sofisticat per treure i posar les barres però tot plegat era més senzill: el tècnic agafava una escala, la recolzava a la columna, hi pujava fins a mitja alçada i treia les barres manualment.

—En principi havíem de fer aquestes proves a Argonne Forest —va deixar anar McHugh.

—I on cau això?

—A uns trenta quilòmetres al sud-est de Chicago. Un lloc bastant aïllat, menys arriscat.

Greg va sentir una esgarrifança.

—Aleshores, per què heu canviat d’idea i heu decidit fer-ho aquí en ple carrer Cinquanta-set.

—Els constructors que havíem contractat van iniciar una vaga i vam haver de construir tot aquest monstre nosaltres mateixos, no ens podíem allunyar tant dels laboratoris.

—Ah, i vau decidir córrer el risc de matar tota la població de Chicago?

—No creiem que això arribi a passar.

Greg tampoc no ho creia, però vist des de pocs metres de la pila ja no n’estava tan segur.

Fermi contrastava els monitors amb les previsions de nivells de radiació que havia preparat per a cada fase de l’experiment. Aparentment la primera fase concordava amb el pla, ja que va ordenar que traguessin l’última barra.

S’havien pres mesures de seguretat. Tenien a punt una barra en una politja perquè caigués automàticament dins la pila si la radiació es disparava massa. En cas que el sistema fallés, hi havia una altra barra lligada a la tribuna subjectada amb una corda, i un jove físic, que semblava beneit, empunyava una destral i estava a punt per tallar la corda en cas d’emergència. A més a més hi havia tres científics, als quals anomenaven l’escamot suïcida, enfilats a tocar del sostre, de peu sobre la plataforma del muntacàrregues que s’utilitzava per a la construcció; duien gerres carregades de solució de sulfat de cadmi a les mans a punt per abocar-les a raig sobre la pila com si sufoquessin una foguera.

Greg sabia que la generació de neutrons es multiplicava en mil·lèsimes de segon, per bé que Fermi defensava que alguns neutrons necessitaven més temps, fins i tot uns quants segons. Si Fermi tenia raó, no hi hauria problemes. Però si s’equivocava, l’escamot amb les gerres i el físic de la destral s’evaporarien, no tindrien temps ni de parpellejar.

El tic-tac es va accelerar i Greg va mirar Fermi, ansiós. L’home feia càlculs amb un regle i se’l veia tranquil. «De tota manera», va pensar Greg, «si les coses van mal dades segurament passarà tan ràpid que ni ens n’adonarem».

El ritme del tic-tac va baixar. Fermi va somriure i va donar l’ordre que enretiressin la barra quinze centímetres més.

Van anar arribant més científics, tots pujaven a la graderia abrigats de cap a peus amb la indumentària que Chicago exigia a l’hivern: abrics, barrets, bufandes i guants. Greg estava escandalitzat per l’escàs control que hi havia. No es demanava la documentació a ningú i qualsevol dels assistents podia ser un espia dels japonesos.

Entre la comitiva, Greg va reconèixer Szilard, alt i gros, de cara rodona, i cabells densos i rinxolats. Leo Szilard era un idealista i pensava que l’energia nuclear alliberaria la humanitat de l’esclavitud. S’havia unit a l’equip que dissenyava la bomba atòmica amb un gran pesar.

Quinze centímetres més i el tic-tac es tornava a disparar.

Greg va mirar el rellotge. Eren dos quarts de dotze.

De sobte es va sentir un soroll estrepitós. Tothom va fer un bot.

—Merda! —va cridar McHugh.

—Què passa? —va preguntar Greg.

—Ah, ja ho sé —va dir McHugh—. Els nivells de radiació han activat el mecanisme de seguretat i han deixat caure la barra de control d’emergència. No passa res.

—Tinc gana. Tothom a dinar —va cridar Fermi amb un fort accent italià.

Com se’ls podia passar pel cap anar a menjar? Però ningú no va protestar.

—Mai no saps el temps que pot durar un experiment —va explicar McHugg—. Potser hi estem tot el dia. S’ha d’aprofitar per menjar alguna cosa quan es pot.

Greg s’hauria posat a cridar allà mateix.

Totes les barres de control es van tornar a col·locar dins la pila i van quedar tancades en la posició inicial. Després tothom va marxar.

La majoria va anar a la cafeteria del campus. Greg va demanar un sandvitx de formatge i va seure al costat d’un físic de posat solemne: Wilhelm Frunze. La majoria dels científics vestien de manera maldestra, però Frunze els superava tots. Duia un vestit verd amb acabats de pell d’ant als traus de la jaqueta, al revestiment del coll, a les colzeres i a les solapes de les butxaques. Aquest noi constava a la llista de sospitosos de Greg, en les primeres posicions. Era alemany, per bé que havia marxat del país a mitjan anys trenta per anar a Londres. Era antinazi però no pas comunista, era socialdemòcrata. Estava casat amb una noia nord-americana, una artista. Parlant amb ell a l’hora de dinar, Greg no va trobar motius per sospitar: aparentment li agradava viure a Amèrica i l’únic que el preocupava era la seva feina. Malgrat tot, amb els estrangers mai no sabies ben bé fins a quin punt eren del tot lleials al país.

Després de dinar va anar a l’estadi abandonat i mentre contemplava tota la graderia deserta va pensar en Georgy. Encara no havia dit a ningú que tenia un fill, ni tan sols a Margaret Cowdry —amb qui actualment compartia a pler relacions carnals— però frisava per dir-ho a la seva mare. Se sentia orgullós sense motius, perquè, a banda de fer l’amor amb Jacky —la cosa més senzilla de totes— no havia contribuït en res a portar Georgy al món. Sobretot se sentia entusiasmat. Començava l’inici d’una aventura: Georgy es faria gran, aprendria coses, es transformaria i un dia es convertiria en un home; i Greg seria allà, observant-lo i meravellant-se.

A les dues de la tarda els científics tornaven a estar reunits. Hi havia unes quaranta persones atapeïdes a la tribuna, al costat de les màquines de control. Amb gran cautela, van restablir l’experiment al mateix punt on l’havien deixat. Fermi comprovava constantment els quadres de comandament.

—Ara enretireu la barra trenta centímetres.

El tic-tac es va accelerar. Greg esperava que acabés baixant com ho havia fet abans, però la dringadissa va començar a ser cada vegada més ràpida fins que es va convertir en un soroll estrepitós constant.

Als comptadors, el nivell de radiació arribava al màxim. Greg va veure com l’atenció de tothom s’havia desviat cap a l’enregistrador gràfic de ploma. L’escala de l’aparell era regulable. A mesura que pujava el nivell, l’escala canviava i després tornava a canviar una vegada i una altra.

Fermi va alçar la mà. Tothom va callar.

—La pila ha iniciat la reacció en cadena —va anunciar. Va apuntar un somriure i no va fer res.

Greg li hauria volgut cridar: «Collons, apaga-la!». Però Fermi es va quedar mut i immòbil, observant la ploma, i tenia tal autoritat que ningú no li va dur la contrària. La reacció en cadena era una realitat i estava sota control. Va deixar que s’allargués un minut i en acabat un altre.

—Déu meu senyor —va dir McHugh serrant les dents.

Greg no volia morir. Volia ser senador, jeure amb Margaret Cowdry, veure com Georgy anava a la universitat. «Encara no ho he viscut tot», va pensar.

Finalment, Fermi va ordenar que tornessin a introduir-hi les barres de control.

L’estrèpit dels comptadors es va anar amollant fins que es va convertir en una dringadissa que de mica en mica es va anar afeblint i finalment es va apagar.

Greg va recuperar la respiració.

—Ja tenim la prova! —va exclamar McHugh exultant—. La reacció en cadena funciona!

—I es pot controlar, que això sí que és important —va afegir Greg.

—Sí, és clar, des d’un punt de vista pràctic, potser sí que és el més important.

Greg va fer una rialla. Els científics eren així, ho havia après a Harvard: per a ells la teoria era la realitat, i el món un model més aviat inexacte.

Algú va treure una ampolla encistellada de vi italià i gots de paper. Els científics el van compartir i en van beure un glop. Aquest era un dels altres motius pels quals Greg no volia ser científic: no tenien la més petita idea de fer gresca.

Un dels assistents va demanar a Fermi que signés la cistella de l’ampolla. Ell va ser el primer a signar i després van seguir els altres.

Els tècnics van apagar els monitors i tothom va començar a desfilar. Greg es va quedar observant la situació. Al cap d’una estona es va trobar sol a la tribuna amb Fermi i Szilard presenciant com els dos gegants intel·lectuals feien una encaixada. Szilard era un home gros i de cara rodona; Fermi era menut i escanyolit; per uns moments, Greg va ser inoportú i li va passar pel cap la imatge de Laurel i Hardy.

Tot seguit va sentir les paraules de Szilard.

—Amic meu, em sembla que el dia d’avui es recordarà a la història de la humanitat com un dia negre.

«Què collons diu ara aquest?», va pensar Greg.





V


Greg volia que els seus pares acceptessin Georgy. No seria fàcil. Segur que es quedarien desconcertats quan sabessin que tenien un nét i que havia estat ocult durant sis anys. Segurament s’enfadarien i, a sobre, sentirien un profund menyspreu per Jacky. No tenien cap dret a adoptar una actitud moralitzadora, va pensar amb ironia, perquè ells mateixos tenien un fill il·legítim: és a dir, ell. Però les persones no eren mai sensates.

Tampoc no estava del tot convençut de com canviaria les coses que Georgy fos negre. Els seus pares eren tolerants amb les races i mai no parlaven despietadament dels negres ni dels jueus, a diferència de la gent de la seva generació; malgrat tot, potser canviarien d’opinió quan sabessin que hi havia un negre a la família.

El pare seria el més difícil de convèncer, així que va decidir que parlaria primer amb la mare.

Li van donar uns dies de vacances per Nadal i va tornar a casa, a Buffalo. Marga tenia un pis gran al millor edifici de la ciutat. Vivia pràcticament sola però tenia cuinera, dues minyones i xofer. Tenia una caixa de seguretat plena de joies i un armari que feia dos garatges sencers. Però no tenia el marit.

Lev corria per la ciutat, però la nit de Nadal normalment sopava amb Olga. Tècnicament encara estaven casats tot i que feia anys que no passava una nit a casa d’ella. Segons Greg, Olga i Lev s’odiaven a mort, però, vés a saber per què, es veien un cop l’any.

Al vespre, Greg i la seva mare sopaven al pis. Ell es va posar un esmòquing per fer-la feliç. «M’encanten els homes ben vestits», deia sovint Marga. Van menjar sopa de peix, pollastre rostit i les postres preferides de Greg: pastís de préssec.

—Mare, porto notícies —va anunciar mentre la minyona servia el cafè. Temia que Marga s’enfadés. No tenia por per ell sinó per Georgy, i va pensar si ser pare volia dir això, preocupar-se per algú altre més del que et preocuparies per tu mateix.

—Són bones notícies? —va preguntar.

En els últims anys s’havia engreixat una mica però amb quaranta-sis anys encara conservava el seu encant. Si tenia algun cabell blanc enmig de la cabellera negra, el perruquer l’havia camuflat a la perfecció. Aquell dia lluïa un vestit negre senzill i un collaret de diamants.

—Molt bones, però suposo que una mica inesperades, així que mira de no perdre la calma.

Marga va alçar aquella cella tan negra, però no va dir res.

Greg va ficar la mà dins l’esmòquing i en va treure una foto on sortia Georgy al costat d’una bicicleta engalanada amb un llaç al manillar. A la roda del darrere hi tenia dues rodetes estabilitzadores perquè no caigués. L’expressió del nen irradiava una alegria desaforada. Greg sortia, orgullós, al seu costat.

Va allargar la foto a la seva mare.

Marga la va examinar amb atenció i, al cap d’un minut, va dir:

—M’imagino que vas regalar a aquest nen una bicicleta per Nadal.

—Així és.

Va alçar la mirada.

—M’estàs dient que tens un fill?

Greg va assentir amb el cap.

—Es diu Georgy.

—I estàs casat?

—No.

Marga va estampar la foto contra la taula.

—Cagundena! —va dir feta una fúria—. Però què coi us passa als homes Peixkov?

Greg no entenia res.

—Què vols dir?

—Un altre fill il·legítim! Una altra mare soltera!

Es va adonar que la seva mare veia Jacky com una versió més jove d’ella mateixa.

—Mare, llavors jo tenia quinze anys…

—Per què no podeu ser normals i corrents? —va etzibar-li—. Déu meu senyor, què hi ha de dolent a tenir una família normal?

Greg va acotar el cap.

—No hi ha res de dolent.

Se sentia avergonyit. Fins feia ben poc es considerava un actor passiu d’aquesta tragèdia, fins i tot una víctima. Tot el que li havia passat era cosa del seu pare i de la Jacky. Però la seva mare no ho veia així, i ara s’adonava que tenia raó. No s’ho havia pensat dues vegades abans de ficar-se al llit amb la Jacky; no havia dubtat quan ella li havia dit la mar de tranquil·la que no s’havia de preocupar pels anticonceptius, i ell no s’havia encarat amb el seu pare quan la Jacky se’n va anar. Era molt jove, sí; però si era prou gran per fer-hi l’amor, també era prou gran per responsabilitzar-se de les conseqüències.

La seva mare encara treia salivera.

—Que no et recordes de la teva cançó de sempre? «On és el meu pare? Per què no dorm aquí? Per què no podem anar amb ell a casa la Daisy?». I després van venir les picabaralles de l’escola quan els nens et deien bastard i et vas posar fet una mona el dia que no et van acceptar en aquell coi de club nàutic.

—I és clar que me’n recordo.

Amb el puny adornat d’anells, Marga va clavar un cop sobre la taula tan fort que va fer dringar les copes.

—I aleshores com t’atreveixes a fer passar un nen per la mateixa tortura?

—No sabia que existia fins fa dos mesos. El pare tenia atemorida la mare del nen.

—I qui és ella?

—Es diu Jacky Jakes. És cambrera. —Va treure una altra foto.

La mare va sospirar.

—Una negra esvelta… —va dir Marga més asserenada.

—La seva il·lusió era ser actriu però m’imagino que ho va deixar córrer amb l’arribada d’en Georgy.

Marga va fer que sí amb el cap.

—Un bebè et destrossa la vida més ràpidament que una gonorrea.

Pel que veia Greg, la seva mare donava per fet que una actriu se n’havia d’anar al llit amb determinada gent si volia progressar. I com carai ho sabia, ella? És clar, quan el seu pare l’havia coneguda cantava en un club nocturn.

Però no tenia ganes de parlar-ne.

—I què li vas regalar per Nadal?

—L’assegurança mèdica.

—Ben fet. Molt millor això que un osset de peluix.

Greg va sentir una passa al vestíbul. El seu pare havia arribat.

—Mare, voldràs conèixer la Jacky? Reconeixeràs en Georgy com a nét teu? —va apressar-la Greg.

Marga es va endur la mà a la boca.

—Ostres, sóc àvia. —No sabia si escandalitzar-se o bé alegrar-se’n.

Greg se li va atansar.

—No vull que el pare el rebutgi, si us plau!

Abans que pogués respondre, Lev va entrar al menjador.

—Hola, com ha anat el sopar?

—Home, m’han cantat a la cara totes les meves deficiències, així que ja et pots imaginar quina nit més fantàstica.

—Vaja, pobrissó. T’has quedat amb gana? Si vols et preparo una truita en un minut.

—No, he menjat bé.

Les fotografies eren sobre la taula, però Lev encara no les havia vistes.

—Li preparo un cafè, senyor Peixkov? —va preguntar la minyona.

—No, gràcies.

—Porti el vodka per si de cas el senyor Peixkov en vol una mica més tard.

—Ara mateix, senyora.

Greg va notar totes les atencions que Marga dedicava a Lev perquè estigués còmode i a gust. Per això el seu pare venia a passar la nit aquí i no es quedava a casa l’Olga, va suposar ell.

La minyona va portar una ampolla i tres gots sobre una safata de plata. Lev encara prenia el vodka a la manera russa, sense gel i sol.

—Pare, ja saps qui és la Jacky Jakes… —va dir Greg.

—Ja hi tornem? —va remugar Lev.

—Sí, perquè hi ha una cosa que no saps.

Va ser així com va atrapar la seva atenció. Lev no suportava pensar que l’altra gent sabia coses de les quals ell no estava al corrent.

—Què?

—Que té un fill —va fer lliscar les fotografies per sobre de la taula lluent de cera.

—És teu?

—Té sis anys. Què hi dius?

—Sí que ho tenia ben guardat.

—Tenia por de tu.

—Però què es pensava que faria? Ficar el bebè al forn i cruspir-me’l?

—I a mi què m’expliques, pare… Ets tu l’expert en espantar la gent.

—Sí, però tu també n’has après —li va retreure Lev amb una mirada severa.

Es referia a l’escena de la navalla. «Potser estic aprenent a espantar les persones», va pensar Greg.

—I per què m’ensenyes aquestes fotos? —va preguntar Lev.

—He pensat que potser t’agradaria saber que tens un nét.

—D’una actriu de pacotilla que anava a la caça d’un home ric!

—Rei, recorda que jo també era una cantant de pacotilla d’un club nocturn que desitjava caçar un home ric —va intervenir Marga.

Estava encès i per uns instants va enviar una mirada enutjada a Marga. Després va canviar l’expressió de la cara.

—Saps què? Doncs que tens raó. Qui sóc jo per jutjar la Jacky Jakes?

Greg i Marga es van quedar mirant-se’l fixament, sorpresos de tanta humilitat inesperada.

—Si en el fons sóc com ella. Jo era un trinxeraire escurat dels suburbis de Sant Petersburg fins que vaig conèixer la filla del meu cap, Olga Viàlov.

Greg va creuar una mirada amb la seva mare i aquesta va arronsar subtilment les espatlles com si li digués «Mai se sap».

Lev va mirar millor la foto.

—Deixant de banda el color de la pell, aquest nen s’assembla al meu germà, en Grigori. És sorprenent. Fins ara tots aquests negrets els veia iguals.

A Greg se li va tallar la respiració.

—El voldràs veure, pare? Vindràs amb mi a conèixer el teu nét?

—I tant que sí. —Lev va destapar l’ampolla, va servir vodka en tres gots i els va repartir—. Per cert, com es diu el noi?

—Georgy.

Lev va alçar el got.

—Doncs aquesta va per tu, Georgy.

I van brindar.





15


1943 (I)





I


Lloyd Williams anava a la cua d’una fila de fugitius desesperats que trescaven per un corriol.

Respirava sense dificultat perquè, després d’haver creuat els Pirineus diverses vegades, ja hi estava acostumat. Duia unes espardenyes amb sola d’espart que s’agafaven molt bé al terreny rocallós i un abric gruixut damunt de la granota blava. En aquell moment el sol escalfava però més tard, quan el grup assolís cotes més altes i el sol comencés a baixar, les temperatures caurien en picat.

Davant seu caminaven dos cavalls de càrrega, tres vilatans de la zona i vuit fugitius exhausts i esparracats plens fins al capdamunt de farcells i motxilles. Hi havia tres aviadors americans —els únics supervivents de la tripulació d’un bombarder B-24 Liberator que havia fet un aterratge forçós a Bèlgica—, dos oficials britànics que s’havien escapat del camp de presoners de guerra Oflag 65 d’Estrasburg, un comunista txec, una dona jueva amb un violí i un anglès misteriós amb aire d’espia que es deia Watermill.

Venien tots de molt lluny i cadascun d’ells havia passat les seves trifulgues. Acabaven d’entrar en l’última etapa del viatge, la més perillosa de totes. Si els agafaven, els torturarien fins que traïssin tota la colla d’homes i dones valents que els havien ajudat al llarg de la fugida.

Teresa encapçalava el grup. L’ascensió era molt dura per als qui no hi estaven acostumats, però havien de caminar a bon ritme per no agafar fred. D’altra banda, Lloyd s’havia adonat que si una dona menuda, bonica i encisadora els feia de llebre, no es quedaven tan enrere.

El camí es va enfilar i es va anar obrint fins a formar una clariana petita. Tot d’una va ressonar una veu forta. Amb un francès amb accent alemany algú va cridar:

—Halt!

La filera va parar en sec.

De darrere una roca van sortir dos soldats alemanys armats amb els fusells Mauser estàndard de forrellat, cadascun amb cinc bales.

De manera instintiva, Lloyd va palpar amb la mà la butxaca de l’abric on tenia una Luger nou mil·límetres carregada.

Fugir de l’Europa continental s’havia convertit en una empresa difícil i la feina de Lloyd s’havia tornat encara més perillosa. Al final del 1942, els alemanys havien ocupat la meitat sud de França sense cap respecte envers el govern francès de Vichy, que sempre havia estat un govern de fireta, una farsa. S’havia declarat una zona prohibida de quinze quilòmetres de profunditat al llarg de tota la frontera espanyola. Lloyd i el grup eren en aquesta zona.

Teresa es va dirigir als soldats en francès:

—Bon dia, senyors. Va tot bé?

Lloyd la coneixia molt bé i podia detectar que la veu li tremolava de por, però tenia l’esperança que fos un detall tan subtil que els guàrdies no se n’adonessin.

Entre la policia francesa hi havia molts feixistes i uns quants comunistes, però els uns i els altres eren uns ganduls i no tenien cap ganes de perseguir refugiats pels passos de muntanya glaçats dels Pirineus. Els alemanys, en canvi, sí que en tenien, de ganes. Les tropes alemanyes s’havien traslladat als pobles fronterers i havien començat a patrullar pels corriols i els camins de cabra que utilitzaven Lloyd i Teresa. Els ocupants no procedien de les tropes de primer rang, ja que aquestes estaven lluitant a Rússia i acabaven de capitular a Stalingrad després d’una batalla llarga i cruenta. La majoria dels alemanys destinats a França eren vells, joves o bé soldats que havien quedat tocats físicament per la guerra. Tot i així, feia la sensació que estaven decidits a demostrar que encara eren útils. A diferència dels francesos, poques vegades feien els ulls grossos.

—Cap on van? —va interrogar el soldat més vell, fet una pelleringa i amb un bigoti blanc.

—Anem a Lamont. Portem queviures per a vostès i per als seus companys.

Aquesta unitat alemanya en particular s’havia instal·lat en un poble de muntanya aïllat i n’havien expulsat amb una puntada de peu al cul els habitants. Després, però, es van adonar que fer arribar les provisions per a les tropes fins allà no era gens fàcil. Per tant, Teresa havia tingut un cop d’enginy i havia fet una bona jugada: fer veure que els portaven menjar a canvi del permís per entrar a la zona prohibida; el benefici que en treien s’ho valia.

El soldat esprimatxat va mirar amb desconfiança els homes que duien motxilles.

—I tot això és per als soldats alemanys?

—Això espero —va dir Teresa—. A qui ho vendrem, si no? Aquí dalt no hi ha ningú més. —Va treure un paper de la butxaca—. Aquesta és l’ordre signada pel sergent Eisenstein.

L’home la va llegir atentament i l’hi va tornar. Acte seguit es va fixar en el tinent coronel Will Donelly, un pilot nord-americà d’espatlles quadrades.

—També és francès?

Lloyd va posar la mà sobre la pistola, aquest cop a dins de la butxaca.

L’aspecte que tenien els fugitius era un problema. En aquest racó de món la gent de la zona, francesos i espanyols, eren més aviat baixos, escardalencs i de cabells foscos. Tant Lloyd com Teresa encaixaven en aquest prototip, així com el txec i la violinista. Però els britànics eren pàl·lids i rossos, i els nord-americans, enormes.

—En Guillaume és de Normandia, on fan aquella mantega tan bona —va dir Teresa.

El soldat més jove, un noi pàl·lid amb ulleres, va dedicar un somriure a Teresa. La cara de la noia convidava a fer-ho.

—Porten vi? —va preguntar.

—I tant.

L’expressió dels dos guàrdies es va il·luminar.

—Que en volen una mica? —va dir Teresa.

—El sol fa venir set —va dir l’home gran.

Lloyd va obrir una de les alforges dels cavalls, va treure’n quatre ampolles de vi blanc del Rosselló i les va allargar als alemanys. Cada soldat en va agafar dues i, en un tancar i obrir d’ulls, tot eren rialles i encaixades de mans.

—Au va, companys, passeu —va fer el guàrdia més gran.

Els fugitius van passar. Lloyd en el fons no creia que la situació fos problemàtica però un mai no es podia refiar i se sentia molt alleujat després d’haver superat aquest control fronterer.

Fins al cap de dues hores no van arribar a Lamont: un llogaret pobre i desvalgut, amb un grapat de cases rudimentàries i corrals d’ovelles buits, erigit al marge d’un altiplà on tot just començava a brotar el primer verd de la primavera. Lloyd va sentir llàstima per la gent que havia viscut allà. Vivien amb ben poca cosa, però fins i tot els havien pres el poc que tenien.

El grup va caminar fins al centre del poble i van descarregar a pler les espatlles. Una colla de soldats alemanys els va encerclar.

«És el moment més crític de tots», va pensar Lloyd.

El sergent Eisenstein comandava un escamot de quinze o vint homes, que els va ajudar a treure les provisions: pa, embotit, peix fresc, llet condensada, llaunes de conserva. Els soldats estaven contents de rebre provisions i veure cares noves. Animats com estaven van intentar establir una conversa amb els seus benefactors, però els fugitius havien de parlar el mínim. En moments com aquest era quan ells mateixos es podien trair amb una relliscada. Hi havia alemanys que tenien un nivell de francès prou bo per detectar l’accent anglès o americà. Fins i tot qui tingués un accent francès més o menys convincent, com el de Teresa i Lloyd, podia acabar delatant-se per un error gramatical. Fàcilment se’ls podia escapar sur le table en comptes de sur la table; una badada com aquesta no la cometria cap francès.

Per tapar-ho, els dos homes d’origen francès del grup feien mans i mànigues per xerrar pels descosits, i cada vegada que un soldat iniciava una conversa amb un dels fugitius, un dels dos s’hi ficava pel mig.

Teresa va entregar el compte al sergent, que va estar una bona estona revisant els números i comptant els diners.

Finalment podrien iniciar la marxa, amb les motxilles buides i els cors més alleugerits.

Van tornar a les muntanyes i van recórrer vuit-cents metres junts; després es van dividir: Teresa va anar muntanya avall amb els francesos i els cavalls. Lloyd i els fugitius van enfilar amunt.

Els guàrdies alemanys de la clariana ja devien anar tan trompes que no notarien que baixava menys gent de la que havia pujat. En cas que fessin alguna pregunta, Teresa els diria que una part del grup s’havia posat a jugar a cartes amb els soldats i que ja baixarien més tard. En acabat, hi hauria un canvi de torn i els alemanys perdrien la pista.

Lloyd va fer caminar el seu grup dues hores i després els va deixar descansar deu minuts. Tenien cantimplores d’aigua i figues seques per recuperar l’energia. Els havien dissuadit de portar res més: Lloyd sabia per experiència que els llibres més preuats, la vaixella de plata, els ornaments i els discos de gramòfon pesarien massa i els acabarien llençant en un barranc colgat de neu molt abans que els caminants, amb els peus trinxats, travessessin la carena fronterera.

Llavors venia el tram més dur. A partir d’ara cada vegada seria més fosc, el camí més rocallós i el fred s’intensificaria.

Abans d’arribar al límit de les neus perpètues, va ordenar als seus companys que omplissin les cantimplores en un rierol d’aigua clara i freda.

Va caure la nit i van continuar caminant; no podien dormir perquè corrien el perill de morir congelats. Estaven exhausts, relliscaven i ensopegaven amb les roques glaçades. Era inevitable que el grup afluixés la marxa. Lloyd no podia permetre que la filera es dispersés: els que es quedaven a la cua es podien perdre; hi havia tot de barrancs escarpats on els menys previnguts es podien estimbar. Fins llavors, però, no n’havia perdut cap.

Bona part dels fugitius eren oficials, per això de vegades s’enfrontaven a Lloyd i protestaven quan ell els ordenava que no s’aturessin. Tant era així que, per investir-lo de més autoritat, el van promoure a major.

A mitjanit, quan la moral ja havia caigut als peus, Lloyd va anunciar:

—Ja heu arribat a l’Espanya neutral! —I tots van deixar anar un «Visca!» desinflat. De fet, no sabia ben bé on queia la frontera i sempre entonava aquesta notícia quan veia que necessitaven un revulsiu.

Així, doncs, a trenc d’alba van recuperar els ànims. Encara els faltava un bon tros, però el camí ja feia baixada i les cames, garratibades pel fred, se’ls van anar descongelant de mica en mica.

Quan va sortir el sol, van vorejar un poblet amb una esglesiola ennegrida al capdamunt d’un turó. Més enllà, a tocar de la carretera, hi havia un graner i s’hi van arribar. A dins hi havia una camioneta Ford verda —prou gran per transportar tot el grup— amb plataforma i una lona llardosa al darrere. Al volant seia el capità Silva, un anglès de mitjana edat d’ascendència espanyola que treballava amb Lloyd.

També hi era, per sorpresa, el major Lowther, que s’havia encarregat del curs d’intel·ligència a Ty Gwyn i que sempre havia mirat amb reprovació —o potser només amb enveja— l’amistat entre Lloyd i Daisy.

Lloyd sabia que a Lowther l’havien destinat a l’ambaixada britànica de Madrid i segurament treballava per a l’MI6, el Servei Secret d’Intel·ligència, però l’últim que s’esperava era trobar-lo tan lluny de la capital.

Lowther duia un vestit car de franel·la blanc tot rebregat i brut. S’estava al costat de la camioneta com si ell en fos l’amo.

—Williams, a partir d’ara mano jo —va dir. Va mirar els fugitius i va preguntar—: Qui de vostès és Watermill?

Watermill podia ser el nom real o bé un codi.

L’anglès misteriós va fer un pas endavant i li va donar la mà.

—Sóc el major Lowther. Ara mateix el porto directament a Madrid. —Es va girar cap a Lloyd i va dir—: Em sap greu però el teu grup haurà d’anar pel seu compte a l’estació de tren que quedi més a prop.

—Un moment —va fer Lloyd—. Aquesta camioneta pertany a la meva organització. —Ell mateix l’havia comprat amb els diners de l’MI9, el departament que ajudava els presoners a fugir—. I el conductor treballa per a mi.

—No hi puc fer res —va dir Lowther com si res—. Watermill té prioritat.

Els del Servei Secret d’Intel·ligència sempre creien que tenien prioritat.

—No hi estic d’acord —va contestar Lloyd—. No veig per què no podem anar tots cap a Barcelona amb la camioneta tal com estava previst. Des d’allà pots agafar un tren que vagi a Madrid i endur-te en Watermill.

—Mira, noiet, aquí ningú no t’ha demanat l’opinió. Fes el que et dic i prou.

El mateix Watermill hi va intervenir amb un to més assenyat.

—No em fa res compartir la camioneta.

—Deixi que me n’ocupi jo —li va dir Lowther.

—Tota aquesta gent acaba de creuar els Pirineus i no s’aguanten drets.

—Doncs val més que descansin una mica abans de continuar el camí.

Lloyd va fer que no amb el cap.

—És massa perillós. Aquell poble d’allà dalt té un alcalde que simpatitza amb la causa i per això hem quedat aquí. A la vall les coses són d’una altra manera. La Gestapo és a tot arreu, ja ho saps. A més, la major part de la policia espanyola està amb ells, no amb nosaltres. Aquests homes corren el perill que els arrestin per entrar al país il·legalment. I saps perfectament que no hi ha manera de treure la gent de les presons de Franco encara que siguin innocents.

—No penso perdre més temps discutint amb tu. Estic per sobre teu.

—No, no ho estàs.

—Com?

—Que sóc major i no em tornis a dir «noiet» mai més o rebràs un cop de puny directe al nas.

—La meva missió és urgent.

—Doncs, per què no has vingut amb el teu vehicle?

—Perquè aquest estava disponible!

—Doncs no ho estava.

Will Donelly, l’americà quadrat, va fer un pas endavant.

—Jo estic de part del major Williams —va dir arrossegant la veu—. Ell m’acaba de salvar la vida, i en canvi vostè, major Lowther, no ha fotut ni brot.

—Això no hi té res a veure —va rebatre Lowther.

—Molt bé, doncs. La situació és prou clara: la camioneta està sota l’autoritat del major Williams i el major Lowhter la vol, però no se la pot quedar. Punt final —va resoldre Donelly.

—Vostè no s’hi fiqui —va dir Lowther.

—Resulta que sóc tinent coronel i, per tant, estic per sobre de tots dos.

—Però aquesta no és la seva jurisdicció.

—Ni la seva, és evident. —Donelly es va girar cap a Lloyd—. Som-hi?

—No pot ser! —va insistir Lowther, colèric.

Donelly es va girar cap a ell.

—Major Lowther, calli d’una puta vegada. I és una ordre.

—Molt bé, gent! Aneu pujant! —va cridar Lloyd.

Lowther va mirar Lloyd amb els ulls fora d’òrbita.

—Aquesta me la pagaràs, gal·lès de merda —li va etzibar.





II


El dia que Daisy i Boy van anar al metge, els narcisos ja havien florit a Londres.

La idea d’anar al metge havia estat de Daisy, farta que Boy li donés les culpes perquè no es quedava embarassada. Constantment la comparava amb May, la dona del seu germà Andy, que ja tenia tres fills.

—Tens alguna cosa que no funciona —li havia dit sense cap mena de tacte.

—Ja em vaig quedar embarassada una vegada. —Va fer una expressió de dolor en recordar tot el que havia patit amb l’avortament i a continuació li va venir al cap com l’havia cuidat Lloyd; aleshores va sentir una altra mena de dolor.

—Potser d’ençà d’aleshores has tingut alguna cosa que t’ha tornat estèril.

—O potser ets tu.

—Què vols dir amb això?

—Doncs que podria ser perfectament que el problema el tinguessis tu.

—No diguis bestieses.

—Mira, fem un pacte. —En pensar-ho es va veure per uns moments negociant tal com ho hauria fet el seu pare, Lev—. Jo em faré una revisió mèdica si tu també te la fas.

La idea el va agafar per sorpresa i va vacil·lar una mica. Finalment va acceptar.

—D’acord. Tu primera. Si diuen que no tens res aleshores hi aniré jo.

—No —li va dir—. Tu primer.

—Per què?

—Perquè no confio en les teves promeses.

—D’acord, doncs. Hi anem tots dos junts.

Daisy no sabia ben bé per què es preocupava de posar-hi remei si a Boy ja no l’estimava. Feia temps que estava enamorada de Lloyd Williams, que encara era a Espanya, enviat en una missió de la qual no podia parlar gaire. No obstant això, estava casada amb Boy, per bé que ell li havia estat infidel, i amb diverses dones. Ella, per la seva banda, també havia comès adulteri; ara bé, només amb un home. No es podia agafar als motius morals i, per tant, estava bloquejada. Simplement pensava que si complia com a esposa potser encara conservaria la poca dignitat que li quedava.

La consulta del metge era a Harley Street, no gaire lluny de casa seva, tot i que en un barri menys car. Daisy es va incomodar una mica en la revisió. El metge era un home, i va rondinar perquè havien fet deu minuts tard. Li va fer un reguitzell de preguntes sobre el seu estat de salut en general, sobre la regla i sobre el que ell anomenava «relacions» amb el marit; no la mirava a la cara i es limitava a prendre notes amb una ploma estilogràfica. Tot seguit li va posar tot d’instruments freds i metàl·lics dins la vagina.

—Ho faig cada dia, així que no es preocupi —li va dir; en acabat va fer un somriure fals que expressava tot el contrari.

Quan va sortir de la consulta, donava gairebé per fet que Boy incompliria el tracte i es negaria a passar per l’adreçador. Va fer morros però hi va entrar.

Mentre l’esperava, Daisy va tornar a llegir una carta de Greg, el seu germanastre. Havia descobert que tenia un fill d’una dona negra amb qui havia tingut un afer quan tenia quinze anys. Daisy no se’n sabia avenir: el seu germà Greg, el conquistador de dones, estava emocionat de tenir un fill i decidit a formar part de la vida del nen, encara que més com a oncle que no pas com a pare. Però encara l’havia sorprès més que el seu pare, Lev, hagués conegut el petit i hagués dit que era llest.

Va pensar que era ben irònic que Greg tingués un fill, tot i que mai no n’havia volgut tenir cap, i en canvi Boy no en tingués cap malgrat que hauria donat el que fos per tenir-ne un.

Boy va sortir de la revisió mèdica al cap d’una hora. El metge els va prometre que en una setmana tindrien els resultats. A les dotze del migdia marxaven de la consulta.

—Necessito una copa —va dir Boy.

—Jo també —va dir Daisy.

Van mirar el carrer de cases arrenglerades de punta a punta.

—Aquest barri està mort. No hi ha ni un pub a la vista.

—Jo no vull anar a un pub —va dir Daisy—. Vull un martini i als pubs no els saben preparar. —Sabia el que es deia. Havia demanat un dry martini al King’s Head de Chelsea i li havien servit un got amb un vermut tebi fastigós—. Anem a l’hotel Claridge, si us plau. Només és a cinc minuts d’aquí.

—Bona idea.

El bar del Claridge era ple de coneguts. Els restaurants havien de seguir unes normes de racionament molt estrictes pel que feia als àpats que podien servir, però el Claridge sabia aprofitar el buit legal: no hi havia restriccions a l’hora de regalar menjar, per tant oferien un bufet lliure i només cobraven les begudes als preus desorbitats de sempre.

Daisy i Boy van seure en l’esplendor de l’art déco i van beure un glop d’un còctel perfecte. Daisy ja se sentia millor.

—El metge m’ha preguntat si havia tingut galteres —va dir Boy.

—Sí que les has passat. —Si bé aquesta malaltia es considerava bàsicament infantil, Boy l’havia enganxat feia dos anys. S’havia allotjat per poc temps en una rectoria d’East Anglia i els tres fills del rector les hi havien encomanat. Havien estat molt doloroses—. No t’ha dit per què?

—No. Ja saps com és aquesta gent. Mai no et diuen res.

Daisy va notar que ja no era la dona despreocupada d’abans. Temps enrere no hauria donat tantes voltes al seu matrimoni. Sempre li havia agradat el que Scarlett O’Hara deia a Allò que el vent s’endugué: «Ja ho pensaré demà». Però havia canviat. Potser s’estava fent gran.

Boy demanava un altre còctel quan Daisy va mirar a la porta i va veure que entrava el marquès de Lowther vestit amb un uniforme rebregat, ple de taques.

A Daisy no li queia bé Lowther. Des que havia fet conjectures sobre la seva relació amb Lloyd, es prenia amb ella unes confiances apegaloses, com si compartissin un secret que els convertia en íntims.

Va seure a la taula amb ells sense que ningú no l’hagués convidat mentre deixava caure la cendra del cigar sobre els seus pantalons caquis i demanava un manhattan.

Daisy de seguida va veure que en portava alguna de cap perquè tenia una mirada de satisfacció perversa que no es podia explicar només per l’arribada imminent d’un bon còctel.

—Feia un any o més que no et veia, Lowthie. On t’havies ficat? —va preguntar-li Boy.

—Madrid —va dir Lowthie—. No en puc parlar. És confidencial. I tu, què fas?

—Bàsicament em dedico a formar pilots, però no fa gaire he pilotat en algunes missions, sobretot des que hem intensificat els bombardejos sobre Alemanya.

—És fantàstic! Paguem als alemanys amb la mateixa moneda.

—Digues el que vulguis però tots els pilots remuguen.

—Sí? Per què?

—Perquè tota aquesta història d’objectius militars és una estupidesa. No té cap sentit bombardejar les fàbriques alemanyes perquè les tornen a construir, així que l’objectiu ara són grans àrees on s’acumula la classe obrera. Els obrers no els poden substituir tan ràpidament.

Lowther estava molt sorprès.

—Això vol dir que la nostra política és matar civils.

—Exacte.

—Però el govern ens assegura…

—El govern menteix —va dir Boy—. I les tripulacions dels bombarders ho saben. N’hi ha que els importa un rave, és clar, però també hi ha qui se sent malament. Creuen que si estem actuant com cal, ho haurien de dir; i si no estem actuant bé, ho hauríem d’aturar.

Lowther començava a incomodar-se.

—Aquest no és un lloc per parlar d’això.

—Sí, tens raó —va assentir Boy.

Va arribar la segona ronda de còctels i Lowther es va girar cap a Daisy.

—I què fa aquesta noieta? —va preguntar—. M’imagino que deus tenir alguna feina de guerra. Com fa la dita, l’ociositat és mare de tots els vicis.

Daisy va respondre en un to neutre i amb tota la naturalitat.

—Ara que ja s’ha acabat el Blitz no necessiten conductores d’ambulàncies i, per tant, treballo amb la Creu Roja americana. Tenim un centre a Pall Mall i fem tot el que podem per ajudar els militars americans.

—Una mica de companyia femenina per a homes desemparats, eh?

—La majoria s’enyora i els agrada sentir un accent americà.

Lowthie li va llançar una mirada lasciva.

—Segur que en saps molt de consolar-los, tu.

—Faig el que puc.

—I, tant, que sí.

—Escolta’m Lowthie, vas una mica torrat o què? Perquè aquesta no és manera de parlar, sents? —el va amonestar Boy.

Lowther va adoptar una expressió rancuniosa.

—Au, vinga, Boy, no em diguis que no ho saps. Ets cec o què?

—Acompanya’m a casa Boy, si us plau —li va demanar Daisy.

Ell no la va escoltar i es va dirigir a Lowther.

—Què collons vols dir?

—Pregunta-li per en Lloyd Williams.

—I qui coi és en Lloyd Williams? —va preguntar Boy.

—Me n’aniré sola a casa si no m’hi acompanyes —va insistir Daisy.

—Saps qui és en Lloyd Williams, Daisy?

«És el teu germà», va pensar Daisy, i li van venir unes ganes irresistibles de revelar-li el secret i deixar-lo amb un pam de nas però va controlar les temptacions.

—Ja el coneixes. Vau coincidir a Cambridge. Ens va portar a un teatre de varietats de l’East End, ja fa anys.

—Ah, sí! —va fer Boy quan el va recordar. En acabat, perplex, va preguntar a Lowther—: Aquest? —A Boy li costava veure que algú com Lloyd pogués ser un rival, i més incrèdul encara va afegir—: Un home que no es pot permetre ni pagar una roba com déu mana?

—Fa tres anys va fer el curs d’intel·ligència que vaig impartir a Ty Gwyn mentre la Daisy hi vivia. Si no ho recordo malament, tu mentrestant arriscaves la teva vida en un Hawker Hurricane a França. En canvi ella flirtejava amb aquest gal·lès amb pell de xai i a casa de la teva família! —va afegir Lowther.

Boy començava a enrojolar-se.

—Com t’ho hagis inventat, Lowthie, et juro que et trenco la cara.

—Pregunta-ho a la teva dona! —va cridar Lowther, convençut de si mateix.

Boy es va girar envers ella.

Daisy no se n’havia anat al llit amb Lloyd a Ty Gwyn sinó a casa de la seva mare i al seu propi llit durant el Blitz. Però això no ho podia explicar a Boy davant de Lowther, de fet, només era un detall. L’acusació d’adulteri era certa, i no ho negaria. El secret ja s’havia descobert. L’únic que volia en aquest moment era conservar un mínim de dignitat.

—T’explicaré tot el que vulguis saber, Boy, però no davant d’aquest porc fastigós que em mira amb lascívia.

Boy, astorat, va alçar la veu.

—O sigui que no ho negues?

La gent de la taula del costat els van mirar, se sentien incòmodes i es van fixar en les copes.

Daisy va imposar la seva veu.

—Em nego a respondre un interrogatori al bar de l’hotel Claridge.

—Aleshores ho admets? —va cridar Boy.

Tota la sala va callar.

Daisy es va aixecar.

—Aquí no penso admetre ni negar res. T’ho explicaré tot a casa, en privat, que és on les parelles civilitzades discuteixen aquestes coses.

—O sigui que sí, que t’has ficat al llit amb ell! —va bramar Boy.

Fins i tot els cambrers van parar la feina i es van quedar com uns estaquirots observant la disputa.

Daisy se’n va anar cap a la porta.

—Ei, puta!

Daisy no pensava marxar així. Es va girar i el va mirar amb menyspreu.

—És clar, tu de putes en saps molt, oi? Vaig tenir la desgràcia de trobar-me’n dues de les teves, te’n recordes? —Va mirar tota la sala—. La Joanie i la Pearl, sí. I quantes dones casades creus que ho suportarien, això? —Va marxar abans que l’hi pogués respondre.

Va entrar en un taxi que hi havia a fora i mentre el vehicle engegava va veure Boy que sortia de l’hotel i pujava al taxi del darrere.

Daisy li va donar l’adreça de casa seva.

Per una banda se sentia alleugerida perquè la veritat havia sortit a la llum. Però també se sentia profundament trista perquè era conscient que alguna cosa s’havia acabat.

La casa només quedava a quatre-cents metres. Quan ella va arribar, el taxi de Boy va aparcar darrere del seu.

Boy la va seguir cap a l’entrada.

Daisy es va adonar que no es podia quedar allà amb ell. Tot s’havia acabat. Mai més no hi compartiria ni la casa ni el llit.

—Porti’m una maleta, si us plau —li va demanar al majordom.

—Ara mateix, senyora.

Va donar un cop d’ull al voltant. Era una casa senyorial del segle XVIII, de dimensions perfectes, amb una escala corbada molt elegant, però, ben mirat, no li sabia greu deixar-la.

—On vas? —li va preguntar Boy.

—A un hotel. Al Claridge segur que no.

—A trobar-te amb el teu amant!

—No, és a l’estranger. Però és veritat, l’estimo. Em sap greu, Boy. Però no tens cap dret a jutjar-me perquè tu me n’has fet de molt més grosses, així que deixa que sigui jo mateixa qui em jutgi.

—Prou! Em divorciaré de tu!

Daisy es va adonar que aquestes eren precisament les paraules que esperava des de feia temps. Per fi ja s’havien pronunciat i tot s’havia acabat. A partir d’aquell moment començava una nova vida.

Va sospirar.

—Gràcies, Déu meu! —va respondre.





III


Daisy va llogar un apartament a Piccadilly. Tenia un gran lavabo d’estil americà amb una dutxa i dos vàters separats, un dels quals era per als convidats —una extravagància ridícula segons la majoria dels anglesos.

Per sort, els diners no eren un problema per a Daisy. Era rica gràcies al seu avi Viàlov, i des dels vint-i-un anys ella mateixa controlava la gran fortuna que li va deixar. A més, tota era en dòlars americans.

Com que no era fàcil adquirir mobles nous va optar per comprar-ne d’antics, perquè n’hi havia un munt a la venda i a bon preu. En canvi, sí que va penjar quadres moderns per donar-hi un toc més juvenil i alegre. Va contractar una dona gran perquè li fes la bugada i una noia més joveneta per fer les feines, i va trobar que era molt més fàcil gestionar la casa sense majordom ni cuinera, sobretot quan no hi havia un marit a qui acontentar.

Les minyones de Mayfair li havien empaquetat tota la roba i l’hi havien enviada en un camió de mudances. Daisy i la bugadera van estar tota una tarda obrint caixes i fent endreça.

Per una banda l’havien humiliat i per l’altra l’havien alliberat. Però, pensant-ho bé, estava millor en la nova situació. La ferida oberta pel rebuig s’acabaria tancant i s’hauria alliberat de Boy per sempre més.

Al cap d’una setmana va sentir curiositat pels resultats de la revisió mèdica. El metge segur que havia donat l’informe a Boy, evidentment, perquè era el marit. No tenia ganes de preguntar-l’hi i, de tota manera, ja no tenia cap importància, així que va donar el tema per tancat.

Va gaudir d’allò més organitzant una casa nova. Durant dues setmanes va estar massa enfeinada per cultivar les relacions socials, però un cop muntat el pis va decidir trobar-se amb tots els amics que havia deixat de costat.

A Londres, en tenia un munt. Ja feia set anys que hi era i els últims quatre Boy havia passat més temps fora del país que no pas a casa. Ella havia anat a festes i a balls tota sola, així que s’imaginava que si anava als llocs ara que no tenia marit la cosa no canviaria gaire. Lògicament, l’eliminarien de totes les llistes d’invitació de la família Fitzherbert, però no eren els únics membres de la societat londinenca.

Va comprar caixes de whisky, ginebra i xampany, després va recórrer tot Londres buscant el poc que es podia comprar per llei i va adquirir la resta al mercat negre. Tot seguit va enviar invitacions per a una festa de germanor al seu pis.

Les respostes van arribar amb una celeritat sinistra i totes rebutjaven la invitació.

Feta un mar de llàgrimes va trucar a Eva Murray.

—Per què ningú no vol venir a la meva festa? —es va lamentar.

Al cap de deu minuts, Eva ja era a la seva porta.

Hi va anar amb els tres fills i una mainadera. Jamie tenia sis anys, Anna, quatre, i la petita Karen, dos.

Daisy li va mostrar el pis i després va ordenar que preparessin un te mentre Jamie convertia el sofà en un tanc i les seves germanes l’acompanyaven a la mateixa dotació.

—Daisy, bonica, que no som a Roma —li va dir Eva en un anglès que combinava l’accent alemany, l’americà i l’escocès.

—Ja ho sé. Escolta, segur que estàs còmoda?

Eva estava embarassadíssima, esperava el quart fill.

—Et fa res si reposo els peus enlairant-los una mica?

—I tant que no. —Daisy va agafar un coixí.

—La societat londinenca és respectable i no creguis que a mi em sembli bé, no. Sovint m’han exclòs i al pobre Jimmy de vegades li han fet el buit per haver-se casat amb una alemanya mig jueva.

—Ho trobo horrible.

—No l’hi desitjaria a ningú per res del món.

—De vegades odio els anglesos.

—No t’oblidis de com són els americans. No te’n recordes quan em deien que totes les noies de Buffalo eren unes esnobs?

Daisy va riure.

—Que lluny que em queda això.

—Has abandonat el teu marit —va continuar Eva—. I ho has fet de la manera més espectacular, insultant-lo al mig del bar de l’hotel Claridge.

—I mira que només m’havia pres un martini!

Eva va fer un somriure d’orella a orella.

—Com m’hauria agradat ser-hi!

—Doncs, a mi no!

—No m’estranya. A Londres tothom en va ple des de fa tres setmanes.

—M’ho hauria d’haver imaginat.

—El cas és que si algú ve a la teva festa és com si consentís l’adulteri i el divorci. Em sap greu. De fet, a mi tampoc no m’agradaria que la meva sogra sabés que he vingut aquí i que m’he pres un te amb tu.

—Ho trobo tan injust. Va ser ell el primer a fer-me el salt!

—I et pensaves que les dones rebríem el mateix tracte?

Daisy va recordar que Eva tenia problemes més importants per capficar-se que el simple fet de ser esnob o no. Encara tenia tota la família a l’Alemanya nazi. Fitz havia fet indagacions a través de l’ambaixada suïssa i havia sabut que el pare era en un camp de concentració i que al seu germà, un constructor de violins, la policia l’havia estomacat i li havia destrossat les mans.

—Quan penso en els teus problemes, sento vergonya de mi mateixa. No tinc cap dret a queixar-me —va dir Daisy.

—No t’has d’avergonyir. Però anul·la la festa.

I Daisy la va anul·lar.

Tot i així sentia que era infeliç. La feina a la Creu Roja li omplia els dies però als vespres no tenia res a fer ni enlloc on anar. Dos cops per setmana anava a veure una pel·lícula i havia intentat llegir Moby Dick però la trobava soporífera. Un diumenge va decidir anar a missa. L’església de Saint James, obra de l’arquitecte Wren, era just davant del seu pis a Piccadilly, però l’havien bombardejat i va haver d’anar a Saint Martin’s-in-the-Fields. Per bé que Boy no hi era, sí que va veure els seus pares, i va estar tota la cerimònia pensarosa amb la mirada clavada al clatell de Fitz: s’havia enamorat de dos fills d’aquest home. Boy tenia la mirada de la seva mare i l’egoisme obstinat del seu pare. En canvi, Lloyd tenia la bona planta de Fitz i el gran cor d’Ethel. «Com he pogut estar tan cega tot aquest temps?», va preguntar-se.

L’església era plena de coneguts i després de l’ofici religiós ningú no li va dirigir la paraula. Se sentia sola, sense amics, en un país que no era el seu i en plena guerra.

Un vespre va agafar un taxi cap a Aldgate i va picar a la porta dels Leckwith.

Ethel va obrir.

—He vingut a demanar-vos la mà del vostre fill —va anunciar Daisy.

Ethel va esclatar a riure i la va abraçar.

Daisy duia un regal, una llauna americana de pernil que li havia donat un copilot de la USAF, les Forces Aèries dels Estats Units. Tot un luxe per a les famílies britàniques que patien el racionament. Va seure a la cuina amb Ethel i Bernie, que escoltaven les cançons de ball de la ràdio. Tots tres van cantar plegats «Underneath the Arches» de Flanagan i Allen.

—Bud Flanagan va néixer just aquí, a l’East End —va dir Bernie tot orgullós—. En realitat es deia Chaim Reuben Weintrop.

Els Leckwith estaven entusiasmats amb l’informe Beveridge, un estudi encarregat pel govern que es va fer famós.

—L’ha encarregat un primer ministre conservador i l’ha escrit un economista liberal —va fer Bernie—. Tot i així, proposa el que sempre ha defensat el Partit Laborista! En política, quan l’oposició et roba les idees és quan t’adones que avances el contrincant.

—La idea és que tothom en edat de treballar pagui una quota setmanal per a una assegurança i que se’n beneficiï quan caigui malalt, es quedi sense feina, es jubili o bé enviudi —va explicar Ethel.

—Una proposta molt senzilla que transformarà el nostre país —va dir Bernie emocionat—. Des que naixem fins que morim. Ningú més no viurà en la misèria.

—Però el govern el reconeix, l’informe? —va preguntar Daisy.

—No —va dir Ethel—. Clem Attlee ha pressionat molt Churchill, però el president no aprova l’informe. El tresor públic creu que el cost és massa elevat.

—Haurem de guanyar les eleccions per implantar-lo —va afegir Bernie.

Va arribar Millie, la filla d’Ethel i Bernie.

—No em puc quedar gaire estona —va dir—. L’Abie em vigila els nens mitja horeta.

Millie havia perdut la feina perquè les dones ja no compraven vestits de gala, encara que se’ls poguessin permetre. Per sort, el negoci de pell del seu marit prosperava. La parella tenia dos fills: Lennie i Pammie.

Van prendre xocolata calenta i van parlar de l’home que tots adoraven. No els arribaven gaires notícies de Lloyd. Cada sis o vuit mesos Ethel rebia una carta que duia impresa la capçalera de l’ambaixada britànica a Madrid. Hi deia que estava sa i estalvi, i que estava aportant el seu gra de sorra per enderrocar el feixisme. L’havien ascendit a major. Mai no havia escrit a Daisy per por que Boy descobrís les cartes però d’ara endavant ja podria fer-ho. Daisy va donar a Ethel la seva nova adreça i es va apuntar la de Lloyd, un apartat de correus de les forces britàniques.

Mai no sabien quan tornaria a casa de permís.

Daisy els va parlar del seu germanastre, Greg, i del seu fill, Georgy. Sabia perfectament que els Leckwith eren els únics que no farien cap judici de valor i que a més se n’alegrarien.

També els va explicar la història de la família d’Eva a Berlín. Bernie era jueu i se li van posar els ulls vidriosos quan va sentir que a Rudi li havien trencat les mans.

—Haurien d’haver lluitat contra aquests feixistes malparits al carrer quan era el moment —va dir—. Com nosaltres.

—Encara tinc les cicatrius que em vaig fer a l’esquena quan la policia ens va empènyer contra l’aparador de Gardiner. Abans me n’avergonyia; l’Abie no em va veure mai l’esquena fins que van passar sis mesos de casats. Ell diu, però, que el fan sentir orgullós de mi —va explicar Millie amb convenciment.

—Sí, els enfrontaments de Cable Street van ser penosos —va recordar Bernie—. Però vam posar fi a totes aquelles collonades. —Es va treure les ulleres i es va eixugar les llàgrimes amb un mocador.

Ethel el va abraçar per l’espatlla.

—Jo vaig dir a la gent que aquell dia s’havien de quedar a casa —va assentir—. Estava ben equivocada. Teníeu tota la raó.

Bernie va somriure, compungit.

—Per una vegada…

—Al final, el que va acabar de rematar els feixistes britànics, però, va ser la Llei d’Ordre Públic que es va promoure arran dels fets de Cable Street —va afegir Ethel—. El Parlament va prohibir que es poguessin portar uniformes polítics en públic i això els va decapitar. Ja no eren ningú perquè no es podien passejar amunt i avall fent el fatxenda amb les camises negres. Això sí, s’ha de reconèixer que van ser els conservadors els qui la van implantar.

De tradició política, els Leckwith ja projectaven la reforma de la Gran Bretanya de postguerra amb el Partit Laborista. El seu líder, Clement Attlee —brillant i discret—, era aleshores vicepresident del gabinet de Churchill, mentre que l’heroi dels sindicats, Ernie Bevin, era ministre de Treball. Daisy es mirava el futur il·lusionada després d’escoltar la seva visió de les coses.

Millie va marxar i Bernie se’n va anar a dormir.

—De debò que et vols casar amb en Lloyd? —va preguntar Ethel a Daisy tan bon punt es van quedar soles.

—És el que més desitjo en aquest món. Creus que pot anar bé?

—Sí. Per què no?

—Perquè venim d’un ambient molt diferent. Sou tan bones persones… Viviu per al bé públic, vosaltres.

—Menys la Millie. És com el germà d’en Bernie, només volen guanyar diners.

—Sí, però, tot i així, té les cicatrius de Cable Street.

—Tens raó.

—En Lloyd és com tu. Ell no es dedica a la política com una cosa a més a més, com una afició, és el centre de la seva vida. En canvi, jo sóc una milionària egoista.

—Crec que hi ha dos tipus de matrimoni —va dir Ethel reflexiva—: El que es basa en una relació de parella en què dues persones comparteixen les mateixes esperances i les mateixes pors, pugen la canalla com si fossin un equip i s’ofereixen ajuda i consol mutu. —Daisy es va adonar que es referia a la relació que tenia amb Bernie—. I el que es viu amb una passió desenfrenada, una bogeria de sexe i diversió, segurament amb algú que no et convé, que potser ni admires o que en el fons ni t’agrada. —Devia referir-se a la seva aventura amb Fitz, Daisy n’estava convençuda. Daisy va prendre aire: sabia que Ethel li estava a punt de dir la crua realitat—. Jo he tingut sort, els he tingut tots dos —va explicar Ethel—, i t’aconsello una cosa. Si se’t presenta l’oportunitat d’un amor boig, llença-t’hi de ple, i a la merda les conseqüències.

—Caram —va exclamar Daisy.

Al cap d’uns minuts va marxar i va sentir que tenia la gran sort que Ethel li hagués fet pujar una mica els ànims. Malgrat tot, quan va arribar al seu pis va tornar a desanimar-se. Va preparar un còctel i el va llençar. Va posar el bullidor al foc i el va treure. La ràdio va acabar l’emissió. Se’n va anar a dormir entre els llençols freds i va desitjar tenir Lloyd al seu costat.

Va contrastar la família de Lloyd amb la seva. Totes dues tenien històries turbulentes, però Ethel havia forjat una família forta i unida, sense conflictes, cosa que la seva mare havia estat incapaç de fer, per bé que la culpa la tenia més Lev que no pas Olga. Ethel era una dona excepcional i Lloyd havia heretat moltes de les seves qualitats.

On devia ser Lloyd? Què devia estar fent? Fos quina fos la resposta, el que estava clar és que corria perill. I si el mataven justament ara, que ella ja era lliure d’estimar sense restriccions i de casar-s’hi algun dia? I què faria si Lloyd moria? Seria la fi de la seva vida: sense marit, ni amant, ni amics, ni país. Entrada la matinada, Daisy va plorar fins que va caure adormida.

L’endemà va dormir fins tard. Al migdia, mentre es prenia un cafè al petit menjador del seu pis, embolicada amb una bata de seda negra, va entrar la noia de fer feines de quinze anys i va anunciar:

—Senyora, ha arribat el senyor Williams.

—Com? —va xisclar—. No pot ser!

Tot seguit Lloyd va entrar per la porta amb la motxilla a les espatlles.

Feia cara d’esgotat i duia barba d’uns quants dies; era evident que no s’havia tret l’uniforme ni per dormir.

Daisy se li va llençar al coll i li va besar la cara tot i que picava. Ell li va tornar els petons, malgrat que no podia parar de somriure i no li era gens fàcil.

—Dec fer pudor… —va dir entre petons—. Fa una setmana que porto la mateixa roba.

—Fas tanta pudor com una granja de formatges —va dir ella—. Però m’encanta. —El va empènyer cap a la seva habitació i li va començar a treure la roba.

—Em faré una dutxa ràpida —va dir Lloyd.

—No —va dir ella, i el va empènyer cap al llit—. No em puc esperar. —El desitjava amb desesperació. De fet la fortor que desprenia li encantava; en comptes de fer-li fàstic, li feia l’efecte contrari. Era l’olor d’ell, la de l’home que feia un moment donava per mort, i era ell qui li omplia en aquell moment els narius i els pulmons. Daisy estava a punt de plorar d’alegria.

Per alliberar-lo dels pantalons, primer li havia de treure les botes i va veure que era massa complicat, així que va tirar pel dret i li va desbotonar la bragueta. Ella es va desempallegar de la bata de seda negra i es va apujar la camisa de dormir fins a la cintura, tota l’estona mirant amb un desig enèrgic el penis blanc que treia el cap per la roba rugosa de color caqui. Daisy se li va seure al damunt amb les cames eixarrancades i va anar baixant lentament fins a besar-lo.

—Lloyd —va sospirar—. Feia tant de temps que et desitjava, no t’ho pots ni imaginar.

Daisy es va quedar estirada a sobre d’ell, sense moure’s gaire, fent-li mil i un petons. Ell li va subjectar la cara entre les mans i la va mirar fixament.

—Això és real, oi? —va dir—. No és un altre somni feliç de tants…

—És real —va assentir Daisy.

—Perfecte. No m’agradaria gens despertar-me ara.

—Doncs a mi m’agradaria quedar-me així per sempre.

—Bona idea, però no em puc quedar així, quiet, gaire estona més. —Lloyd es va començar a moure.

—Si tu ho fas, jo hi arribo —va dir ella.

I hi va arribar.

En acabat, tots dos van seguir estesos al llit una bona estona, xerrant.

Lloyd tenia un permís de dues setmanes.

—Queda’t aquí —li va dir ella—. Visita si vols els teus pares cada dia, però a la nit et vull aquí.

—No vull que et guanyis mala fama.

—Massa tard. La societat londinenca ja m’ha rebutjat.

—Ja ho sé. —Lloyd havia trucat a Ethel des de Waterloo Station i la seva mare l’havia posat al corrent de la separació de Daisy; també li havia donat l’adreça del pis.

—Hem de prendre precaucions —va dir ell—. Jo ja portaré uns condons però potser tu t’estimes més posar-te algun dispositiu. Què hi dius?

—Sobretot que no em quedi embarassada, no? És això? —va preguntar ella amb un to de tristesa que Lloyd va copsar.

—No em mal interpretis —li va demanar, i es va posar de costat amb el colze aguantant el cap—. Jo sóc un fill il·legítim. Em van dir tot de mentides sobre el meu pare i quan vaig saber la veritat va ser un xoc molt fort. —I amb veu mig trèmula de l’emoció va afegir—: No permetré mai de la vida que els meus fills passin pel mateix. Mai.

—No els hauríem de dir cap mentida.

—Què els diríem? Que no estem casats? Que estàs casada amb algú altre?

—I per què no?

—Pensa que serien la riota de l’escola.

Ella no ho tenia tan clar però veia que per a Lloyd era una qüestió de fons.

—Molt bé, i quin és el pla? —va interrogar Daisy.

—Vull que tinguem fills, però abans, tu i jo, ens hem de casar.

—Ja ho entenc —va dir ella—. Per tant…

—Haurem d’esperar.

Els homes mai caçaven les indirectes a la primera.

—Lloyd, no sóc gaire tradicional jo… Però, tot i així, hi ha coses que…

Finalment, Lloyd va veure per on anava.

—Sí, és clar! Un moment, però. —Lloyd es va incorporar i es va posar de genolls sobre el llit formant un angle recte amb les cames—. Daisy, amor meu…

Ella va esclatar a riure perquè era molt còmic veure’l uniformat de cap a peus i amb el penis flàccid penjant de la bragueta.

—Et fa res si et faig una foto així? —va dir ella.

Ell va mirar cap a baix i va veure a què es referia.

—Ostres, perdona.

—No, ni se’t passi pel cap amagar-la! Queda’t tal com estàs, i digue’m el que m’anaves a dir.

—Daisy, amor meu, et vols casar amb mi? —li va demanar Lloyd amb un gran somriure a la cara.

—Sí, ara mateix —va dir ella.

Tots dos es van tornar a estirar abraçats.

Aviat va passar l’efecte de la fortor de Lloyd i van entrar junts a la dutxa. Daisy el va ensabonar pertot i es divertia gratament observant la vergonya de Lloyd quan li rentava les parts més íntimes. Li va ensabonar els cabells amb xampú i li va rentar els peus ronyosos amb un raspall.

Quan ell ja va estar net va insistir a rentar-la però tan bon punt va arribar als pits ja es van apressar a fer un altre cop l’amor. Ho van fer drets a la dutxa mentre l’aigua calenta els regalimava pel cos. Era evident que Lloyd s’havia oblidat del tot de l’aversió a provocar un embaràs il·legítim, i a ella no l’hi va importar gens ni mica.

Al cap d’uns minuts, Lloyd estava plantat davant del mirall afaitant-se. Daisy es va embolcallar amb una tovallola i va seure sobre la tapa del vàter bo i observant-lo.

—Quant de temps trigaràs a divorciar-te?

—No ho sé. Hauria de parlar amb en Boy.

—Però avui no. Avui seràs meva tot el dia.

—Quan aniràs a veure els teus pares?

—Potser demà.

—Aleshores jo aniré a veure’l a la mateixa hora. Vull enllestir aquest tema al més aviat possible.

—Molt bé. Fem-ho així.





IV


A Daisy se li feia molt estrany anar a la casa on havia viscut amb Boy. Feia tot just un mes era casa seva. Entrava i sortia quan li venia de gust, i entrava a les habitacions sense demanar permís a ningú. El servei obeïa totes les seves ordres a la primera. Aquell dia, però, era una estranya en aquella mateixa casa. Es va deixar el barret i els guants posats, i va haver de seguir el vell majordom que la conduí cap a la saleta.

Boy no li va donar la mà ni li va fer un petó a la galta. Feia un posat de dignitat ofesa.

—Encara no he contractat cap advocat —va dir Daisy mentre seia—. Primer ho volia parlar amb tu personalment. Espero que ho puguem arreglar sense rancúnies. Al capdavall, no ens hem de barallar pels fills perquè no en tenim i a tots dos ens sobren els diners.

—Em vas trair! —va protestar Boy.

Daisy va fer un sospir. Estava clar que les coses no anirien com ella s’esperava.

—Tots dos vam cometre adulteri —va dir ella—. I tu el primer.

—M’has humiliat. Tot Londres en va ple!

—Jo ja vaig intentar que no fessis el ridícul al Claridge però estaves massa ocupat humiliant-me! M’imagino que li hauràs clavat una bona batussa al marquès aquest tan repugnant!

—Però, què dius? Si em va fer un favor.

—El favor te l’hauria fet si s’hagués mossegat la llengua al club.

—No entenc com et pots haver enamorat d’un pelacanyes de classe baixa com en Williams. M’he assabentat d’algunes coses sobre ell: la seva mare era una minyona!

—Doncs segurament és la dona més impressionant que conec.

—Ets conscient que ningú no coneix el seu pare de debò?

«Que irònic», va pensar Daisy.

—Jo sí que el conec.

—Qui és?

—No t’ho penso dir.

—Veus?

—Això no ens porta enlloc, oi?

—No.

—Més valdria que t’hagués enviat una carta per mitjà d’un advocat i prou. —Es va posar dreta—. Jo et vaig estimar, Boy —li va dir en un to trist—. Eres molt divertit. Em sap greu si no he estat prou per a tu. Espero que siguis feliç, que et casis amb una dona amb qui et vagi millor i que et doni molts fills. Me n’alegraria molt per tu.

—Doncs no podrà ser —va dir ell.

Daisy ja s’havia girat cap a la porta, però va mirar enrere.

—Per què ho dius?

—Ja tinc l’informe del metge.

Daisy s’havia oblidat completament de la revisió mèdica. Un cop separats, ja no hi va donar gaire importància.

—I què diu?

—Tu no tens cap problema, pots tenir tants fills com vulguis, però jo no. Si els homes enganxen galteres de grans poden quedar estèrils, com jo. —Va somriure amb amargor—. Aquell coi de nazis, tants anys disparant-me a matar i al final els qui m’han deixat tocat i enfonsat han estat els tres mocosos del vicari.

Daisy va sentir llàstima.

—Em sap greu, Boy…

—Doncs mira, encara te’n sabrà més, perquè no em penso divorciar.

Va quedar gelada.

—Com? Per què no?

—I per què m’hi hauria de prendre la molèstia? No em vull tornar a casar. No puc tenir fills i els meus nebots seran els hereus.

—Però és que jo em vull casar amb Lloyd!

—A mi tant me fa. Per què hauria de tenir fills, ell, si jo no puc?

Se sentia desolada. Li esgarraparien la felicitat just quan estava a punt d’assolir-la?

—Boy, no ho dius seriosament, oi?

—Mai de la vida no he estat tan seriós.

—Però Lloyd vol tenir fills! —va dir Daisy, angoixada.

—Doncs s’ho havia d’haver pensat dues vegades abans de tirar-se la dona d’un altre home.

—Molt bé, doncs —va dir en to desafiant—. Ja em divorciaré jo de tu.

—I com ho penses justificar?

—Adulteri, és clar.

—Però si no en tens cap prova. —Daisy estava a punt de dir-li que no seria gens difícil trobar-la, però aleshores ell va fer un somriure i va afegir amb malícia—: I ja me n’ocuparé jo que no en trobis cap.

Daisy es va adonar que era veritat, que si era discret amb les seves aventures amoroses se’n podia sortir.

—Però si em vas fer fora! —va protestar ella.

—Doncs li diré al jutge que pots tornar a casa sempre que vulguis.

Daisy va intentar reprimir les llàgrimes.

—Mai no m’hauria imaginat que m’odiessis tant —va dir amb gran pena.

—Ah, no? —va respondre Boy—. Doncs espera i veuràs.





V


Lloyd Williams va anar a casa de Boy Fitzherbert a Mayfair a mig matí per trobar-lo encara serè. Va comunicar al majordom que era el major Williams, un parent llunyà. Lloyd estava convençut que valia la pena intentar mantenir una conversa d’home a home. A més, segur que Boy no volia viure la resta de la seva vida amargat per la venjança. Es va presentar vestit d’uniforme, de manera que Boy es trobaria davant la súplica d’un combatent com ell. Estava convençut que s’imposaria el sentit comú.

El majordom el va fer passar a la saleta on Boy llegia el diari i fumava un cigar. Boy no el va reconèixer a la primera.

—Ah, ets tu! —va dir quan se’n va adonar—. Ja pots fotre el camp ara mateix.

—He vingut perquè vull que concedeixis el divorci a la Daisy —va dir Lloyd.

—Vés-te’n. —Boy es va aixecar.

—Entenc que en certa manera juguis a tornar-me-la. Però si t’haig de ser sincer, no és tan fàcil com et penses. No sóc tan corpulent com tu, però sóc boxejador del pes mitjà i he guanyat uns quants combats.

—No m’hi penso embrutar les mans amb tu.

—Ben fet. Això vol dir que reconsideraràs el tema del divorci?

—Ah, no, ni parlar-ne.

—Hi ha una cosa que tu no saps —li va dir Lloyd—. Potser això et farà canviar de parer.

—Ho dubto —va contestar Boy—, però digues, digues, ara que ja ets aquí, deixa-ho anar. —Va seure però no va oferir cap seient a Lloyd.

«Tu mateix», va pensar Lloyd.

Va treure de la butxaca una fotografia color sèpia destenyida.

—Series tan amable de fixar-te bé en aquesta foto meva. —La va deixar a la tauleta auxiliar, al costat del cendrer de Boy.

Boy la va agafar.

—No ets pas tu. Se t’assembla però du l’uniforme victorià. Deu ser el teu pare.

—El meu avi, de fet. Gira-la.

Boy va llegir les lletres del darrere.

—El comte Fitzherbert? —va interrogar amb menyspreu.

—Sí. El comte anterior, el teu avi…, i el meu. La Daisy va trobar aquesta foto a Ty Gwyn. —Lloyd va respirar fondo—. Tu li vas dir a la Daisy que ningú no coneix el meu pare. Doncs jo et diré qui és. És el comte Fitzherbert. Tu i jo som germans. —Lloyd va quedar a l’expectativa de la resposta de Boy.

Boy va somriure.

—Sí, home!

—Jo vaig reaccionar exactament igual quan ho vaig sentir per primera vegada.

—Bé, haig de reconèixer que m’has deixat sorprès. Em pensava que m’hauries sortit amb alguna història més bona que no pas aquesta fantasia absurda.

Lloyd confiava que la revelació hauria fet reaccionar Boy, però de moment no havia funcionat. Malgrat tot, va continuar fent-lo raonar.

—Au, va, Boy. No és tan estrany. No em diràs que això no passa sovint en les grans mansions? Les minyones són atractives, els nois de casa bona van calents i la naturalesa segueix el seu curs. I quan ha nascut el nadó tothom ho tapa. Vinga, va, no facis veure que no n’estaves al cas, de coses com aquestes.

—Evidentment que passa… —Boy ja no tenia la mateixa seguretat però encara s’hi tornava—, però també hi ha tota una colla de gent que fingeix tenir algun lligam amb l’aristocràcia.

—Vinga, home —va exclamar Lloyd amb desesperació—. Jo no en vull tenir cap, de lligam amb l’aristocràcia. Jo no sóc un comercial de teixits que es dedica a aprendre l’ofici amb deliris de grandesa. Jo vinc d’una família distingida de polítics socialistes. El meu avi matern va ser un dels fundadors de la Federació de Miners del Sud de Gal·les. L’última cosa que em convé és que se sàpiga que sóc fill il·legítim d’un tory amb títol nobiliari. A mi això m’avergonyeix i molt.

Boy va esclafir a riure, però aquesta vegada d’una manera menys convincent.

—Que et fa vergonya!? Ha! Si ara resultarà que els ignorants són una colla d’esnobs?

—Ignorants? Que sàpigues que jo tinc més possibilitats d’acabar sent primer ministre que tu. —Lloyd es va adonar que començaven a donar pals de cec i que no tenia cap intenció d’entrar en aquesta mena de discussions—. Tant és —va dir—, només et volia fer entendre que no et pots passar tota la vida venjant-te de mi…, si més no perquè som germans.

—Encara no m’ho crec —va etzibar Boy mentre capgirava la foto sobre la taula auxiliar i agafava el cigar.

—Jo de primer tampoc no m’ho vaig creure. —Lloyd no afluixava la corda: tot el seu futur estava en joc—. Aleshores em van dir que la meva mare treballava a Ty Gwyn quan es va quedar embarassada, que sempre havia donat evasives sobre la identitat del meu pare i que poc abans que jo nasqués, no sé com, va recollir els diners per comprar una casa de tres habitacions a Londres. Vaig verificar amb ella les meves sospites i va reconèixer la veritat.

—No em facis riure.

—Saps que no menteixo.

—No en sé res, de tot això.

—En el fons sí que ho saps. Au, va, som germans, no penses comportar-te com Déu mana?

—Doncs, no.

Lloyd va veure que no se’n sortiria i va caure abatut. Boy tenia el poder per arruïnar-li la vida i estava decidit a fer-ho.

Va agafar la fotografia i se la va desar un altre cop a la butxaca.

—Ja l’hi preguntaràs al nostre pare. No te’n podràs estar i acabaràs sabent tota la veritat.

Boy va remugar, displicent.

—M’imagino que et dirà la veritat —va dir Lloyd mentre es dirigia cap a la porta—. A reveure, Boy.

Va sortir i va tancar la porta rere seu.





16


1943 (II)





I


El coronel Albert Beck va rebre l’impacte d’una bala russa al pulmó dret el mes de març de 1943 a Khàrkov. Va estar de sort: un cirurgià de guerra li va salvar la vida in extremis inserint-li un tub toràcic per insuflar-li aire al pulmó. Beck estava dèbil perquè havia perdut molta sang i perquè tenia una infecció, així que el van pujar dalt d’un tren de tornada a casa i va acabar a l’hospital de Carla, a Berlín.

Era més aviat prim però se’l veia fort, d’uns quaranta anys, amb calvície prematura i una mandíbula que sobresortia com la proa d’una nau víking. La primera vegada que va parlar amb Carla tenia febre i estava medicat, de manera que enraonava sense discreció.

—Estem perdent la guerra —va dir.

Carla de seguida va parar l’orella. Un soldat disgustat era una font molt valuosa d’informació, així que li va donar corda:

—Els diaris diuen que estem retallant distàncies al front est.

Beck va esclafir a riure, desdenyós.

—El que això vol dir és que ens estem replegant.

Ella continuava estirant-lo de la llengua.

—I Itàlia tampoc no fa gaire bona pinta. —Al dictador italià Benito Mussolini, el gran aliat de Hitler, l’havien deposat.

—Recorda el 1939 i el 1940? —va preguntar-li Beck amb nostàlgia—. Anàvem sumant una victòria aclaparadora rere l’altra. Aquells dies sí que van ser gloriosos.

Estava clar que no es movia per ideologies i que fins i tot no era polític. Era un soldat patriòtic normal que havia perdut la il·lusió.

Carla el continuava fent parlar.

—No pot ser veritat que l’exèrcit estigui a les acaballes de tot, des de les bales fins als calçotets. —Aquesta mena de conversa un xic arriscada no era gens estranya en el Berlín del moment.

—I tant, que ho estem. —Beck estava totalment desinhibit però el discurs era eloqüent—. És ben senzill: Alemanya no és capaç de produir tota la quantitat d’armes i tancs amb què compta l’aliança entre la Unió Soviètica, la Gran Bretanya i els Estats Units, i més quan ens estan bombardejant constantment. Tant és quants russos matem, és com si l’Exèrcit Roig tingués una font inesgotable de nous reclutes.

—I què creu que passarà?

—Els nazis mai no acceptaran la derrota, és evident. Per tant, morirà més gent. Molts milions més pel simple fet que són massa orgullosos per rendir-se. És una bogeria, una bogeria… —Beck va caure en un son profund.

Calia estar malalt —o boig— per dir en veu alta aquests pensaments. Malgrat tot, Carla estava convençuda que cada vegada hi havia més gent que pensava el mateix. Malgrat la incansable propaganda del govern, cada vegada estava més clar que Hitler perdia la guerra.

No s’havia fet cap investigació policial per la mort de Joachim Koch. Al diari havien relacionat la seva mort amb un accident de trànsit. Carla havia superat el xoc del principi, però a cada moment la crua realitat li feia veure que ella l’havia matat i que sempre reviuria la seva mort en la imaginació. Li van agafar tremolors i va haver de seure un moment. Per sort, només li havia passat una vegada estant a la feina, però va fingir que s’havia marejat de gana —una excusa del tot convincent al Berlín en guerra. La seva mare estava pitjor que ella. No podia ser que Maud s’hagués enamorat d’un home com Joachim, que era un dèbil i un imbècil; però sobre l’amor no hi havia res escrit. Ella mateixa, per exemple, s’havia equivocat de ple amb Werner Franck: es pensava que era fort i valent, i al final va resultar que era egoista i dèbil.

Va parlar molt amb Beck abans que li donessin l’alta per fer-se una idea exacta de quina mena d’home era. Un cop recuperat, no va tornar a parlar de la guerra tan obertament. Va descobrir que era un soldat professional, la seva dona era morta i la seva filla estava casada i vivia a Buenos Aires. El seu pare havia estat regidor del consistori berlinès; no li va especificar de quin partit era, per tant, no era ni el nazi ni cap dels seus aliats. No li va parlar malament de Hitler, però tampoc bé, ni parlava amb menyspreu dels jueus ni dels comunistes. I val a dir que en aquells dies la insubmissió ja començava a ser un fet.

El pulmó es guariria, però mai més no seria prou fort per al servei actiu; per tant, el destinarien a l’oficina central. A la llarga podria ser una mina de secrets importants. Si el reclutava posaria la seva vida en perill, però ho havia d’intentar.

Estava segura que ell no es recordava de la primera conversa.

—Va ser molt franc —li va dir ella en veu fluixa. No tenien ningú a prop—. Em va dir que perdíem la guerra.

Beck va fer ulls d’esporuguit. Ja no era un pacient atordit d’un hospital, amb barba blanca de feia dies. Anava net i afaitat, i seia incorporat al llit amb un pijama blau marí embotonat fins al coll.

—Suposo que em denunciarà a la Gestapo —va dir—. Però penso que a un home no se li hauria de tenir en compte el que diu quan està malalt o delirant.

—No delirava pas, vostè —va dir ella—. Se l’entenia perfectament. Però no el penso denunciar.

—No?

—Perquè té raó.

—Doncs ara sóc jo qui l’haurà de denunciar —va contestar sorprès.

—Si ho fa, diré que mentre delirava va insultar Hitler, i que en dir-li jo que el delataria es va inventar aquesta història sobre mi en defensa pròpia.

—Si jo la denuncio, vostè em denunciarà —va dir ell—. Arribaríem a un punt mort.

—Però vostè no em denunciarà —va dir ella—. Ho sé perquè el conec. Jo l’he atès tots aquests dies i sé que és un bon home. Es va allistar a l’exèrcit perquè s’estimava el seu país, però odiava la guerra i odiava els nazis. —N’estava un noranta-nou per cent segura.

—És molt arriscat parlar així.

—Ja ho sé.

—Així que aquesta conversa no és casual.

—Exacte. Vostè va dir que moririen milions de persones només perquè els nazis són massa orgullosos per rendir-se.

—Això vaig dir?

—Vostè podria contribuir a salvar tots aquests milions de persones.

—Com?

Carla va fer una pausa. En aquell moment sí que posaria la seva vida en perill.

—Qualsevol informació que tingui la puc fer arribar a bones mans. —Va aguantar la respiració. Si s’havia equivocat en jutjar Beck, era dona morta.

Carla va observar la seva cara de sorpresa. Difícilment s’imaginava que aquesta infermera jove i desperta era una espia. Però ell creia en ella, Carla ho notava.

—Em sembla que ja l’entenc —va dir ell.

Ella li va allargar una carpeta de color verd hospital, buida.

Ell l’hi va agafar.

—Per a què és? —va preguntar ell.

—És un soldat, oi? Segur que entén la paraula «camuflatge».

Ell va fer que sí.

—S’hi juga la pell —va dir l’home.

Carla va observar que la mirava amb admiració.

—I vostè també, ara.

—Sí —va dir el coronel Beck—. Però jo ja hi estic acostumat.





II


A primera hora del matí, Thomas Macke va portar el jove Werner Franck a la presó de Plötzensee a Charlottenburg, un barri de l’oest.

—Vull que vegi això —va dir—. Després vull que li expliqui al general Dorn com som d’eficaços amb la feina.

Va aparcar a la Königsdamm i va conduir Werner per la part del darrere de la presó central. Van entrar en una sala de set o vuit metres de llarg i uns quatre d’amplada. Allà els esperava un home amb frac, barret de copa alta i guants blancs. Werner va arrufar el front davant d’una indumentària tan estranya.

—Li presento herr Reichhart —va dir Macke—. El botxí.

Werner va empassar saliva.

—Que estem a punt de presenciar una execució?

—Sí.

—I com és que porta aquest conjunt tan estrafolari —va preguntar Werner en un to d’informalitat que podia ser fingit.

Macke va arronsar les espatlles.

—Per tradició.

Una cortina negra dividia la sala en dues parts. Macke la va descórrer per deixar al descobert vuit ganxos lligats a una biga de ferro que anava de punta a punta del sostre.

—És per penjar algú? —va preguntar Werner.

Macke va assentir amb el cap.

També hi havia una taula de fusta amb corretges per immobilitzar-hi una persona. Al final de la taula hi havia un dispositiu amb una forma molt característica, i a terra, un cove resistent.

El jove tinent estava pàl·lid.

—Una guillotina —va afirmar.

—Sí, senyor —va dir Macke, i va donar un cop d’ull al rellotge—. No crec que hàgim d’esperar gaire.

Van anar entrant més homes a la sala, alguns dels quals saludaven Macke amb el cap com si el coneguessin.

—Per llei hi han d’assistir els jutges, els funcionaris de la policia judicial, el director de la presó i el capellà —li va dir Macke a cau d’orella.

Werner va tornar a empassar saliva. No li agradava gens tot allò i Macke se n’adonava.

L’objectiu real no era ell. Si Macke l’havia dut fins allà no era per impressionar el general Dorn, sinó perquè hi havia alguna cosa en el jove tinent que el neguitejava: Werner no era aigua clara.

Era evident que el jove treballava per a Dorn; d’això no en dubtava. Werner havia acompanyat Dorn a fer una visita al quarter general de la Gestapo i després el general va escriure una nota dient que l’esforç que feia el contraespionatge de Berlín era d’allò més impressionant, i esmentava Macke pel seu nom. Arran d’això, Macke va estar setmanes exhibint un miasma d’orgull efusiu.

No obstant això, Macke no podia oblidar així com així el comportament de Werner feia un any, una nit que van estar a punt d’enxampar un espia en una fàbrica abandonada d’abrics de pell a prop d’East Station. Werner tenia pànic, o potser no… Ja fos per accident o no, va alertar amb prou temps el pianista perquè fugís. Macke no podia treure’s del cap la sospita que el jove havia fet el paperot, que, de pànic, res, i que havia actuat amb tota la sang freda per donar l’alarma expressament.

Macke no tenia el valor d’arrestar i torturar Werner. Evidentment es podia fer però potser Dorn muntaria un escàndol i a Macke el posarien en qüestió. El seu cap, el superintendent Kringelein, a qui no queia gaire bé, li demanaria quines proves irrefutables tenia contra Werner, i no en tenia cap.

Però amb l’acció d’avui podria descobrir la veritat.

La porta es va tornar a obrir i dos guàrdies de presó van entrar custodiant una dona que es deia Lili Markgraf.

Macke va sentir un crit ofegat de Werner.

—Que passa res? —li va preguntar.

—No m’ha dit que seria una noia —va respondre Werner.

—Que la coneix?

—No.

Lili tenia vint-i-dos anys, per bé que semblava més jove. Al matí li havien tallat els cabells rossos i ara els duia tan curts com els d’un home. Anava coixa i caminava doblegada com si tingués una lesió abdominal. Duia un vestit blau llis de cotó gruixut i sense coll, amb un escot rodó. Tenia els ulls vermells de tant plorar. Els guàrdies li tenallaven els braços amb fermesa, no tenia escapatòria.

—A aquesta noia la va denunciar un familiar seu que va trobar un llibre de codis amagat a la seva habitació —va dir Macke—. El codi rus de cinc dígits.

—Per què camina així?

—Les conseqüències de l’interrogatori. Però no n’hem tret res de res.

Werner estava impassible.

—Llàstima —va exclamar—. Ens hauria pogut portar a altres espies.

Macke no va veure cap signe que estigués fingint.

—Només coneixia el seu contacte sota el nom de Heinrich, sense cap cognom, i de tota manera devia utilitzar un pseudònim. Trobo que se’n treu ben poca cosa, d’arrestar dones; no tenen gaire informació.

—Però com a mínim té el seu llibre de codis.

—Al meu entendre, tot sovint canvien la paraula clau, així que encara no s’ha acabat el repte de desxifrar-ne els senyals.

—Llàstima.

Un dels homes es va escurar el coll i va cridar prou fort perquè tothom el sentís. Va anunciar que era el president del tribunal i a continuació va llegir la sentència de mort.

Els guàrdies van acompanyar Lili a la taula de fusta i li van donar l’opció d’estirar-s’hi voluntàriament, però la noia es va fer enrere i llavors la van agafar per la força. No va oposar resistència. La van estirar de bocaterrosa i la van immobilitzar amb les corretges.

El capellà va començar la pregària.

Lili es va posar a suplicar.

—No, no —deia ella sense alçar la veu—. No, si us plau. Deixeu-me anar, deixeu-me marxar. —Parlava amb congruència, com si només estigués demanant un favor.

L’home que duia el copalta va mirar el president que li va fer que no amb el cap.

—No encara. Fins que no acabi la pregària, res.

El to de veu de Lili va pujar en intensitat i desesperació.

—No vull morir! Em fa por morir! No em mateu, us ho demano per favor!

El botxí va tornar a mirar el president del tribunal, que aquesta vegada simplement el va ignorar.

Macke escrutava Werner. Feia mala cara, però com tots els que eren a la sala. Com a prova de foc, no funcionava. La reacció de Werner li demostrava que era una persona sensible i no pas un traïdor. Potser hauria d’empescar-se alguna altra cosa, va pensar Macke.

Lili va començar a xisclar.

Fins i tot Macke començava a estar neguitós.

El capellà es va apressar a acabar la pregària, i quan, a l’últim, va dir «amén», Lili va deixar de cridar, com si fos conscient que tot s’havia acabat.

El president va autoritzar l’execució assentint amb el cap.

El botxí va moure una palanca i la ganiveta afilada es va desplomar.

Mentre escapçava el clatell pàl·lid de la noia es va sentir un brogit. El cap de cabells curts va caure taula avall i va començar a rajar sang. El cap va impactar en el cove fent un sonor catacloc que va fer vibrar les parets de la sala.

Macke es va preguntar una cosa absurda: el cap havia notat el dolor?





III


Carla va topar amb el coronel Beck als passadissos de l’hospital. Anava uniformat i se’l va mirar amb ensurt. Des que li havien donat l’alta, vivia cada dia atemorida que ell l’hagués traït i pensava que la Gestapo estava a punt d’atrapar-la.

—He tornat perquè m’haig de fer una revisió amb el doctor Ernst —va dir ell somrient.

Això era tot? Que s’havia oblidat de la conversa que havien tingut? Que feia veure que no es recordava d’ella? Potser ja hi havia un Mercedes negre de la Gestapo esperant-la a la porta. Beck duia una carpeta de color verd hospital.

S’atansava a ells un oncòleg amb bata blanca. Quan va haver passat de llarg, Carla es va dirigir a Beck.

—Com va tot? —li va preguntar tota eixerida.

—Estic millor que mai. No podré tornar a portar un batalló a la guerra, però, excepte l’atletisme, puc fer vida completament normal.

—Me n’alegro.

La gent els continuava passant pel costat. Carla temia que Beck no trobaria el moment de dir-li res en privat. Però ell continuava impertorbable.

—Volia donar-li les gràcies per la seva amabilitat i professionalitat.

—No es mereixen.

—A reveure, infermera en cap.

—A reveure, coronel.

Quan Beck ja era fora, Carla tenia la carpeta a les mans.

Se’n va anar a pas ràpid al guarda-roba de les infermeres. No hi havia ningú i va falcar els talons contra la porta perquè no s’hi pogués entrar.

A dins de la carpeta hi havia un sobre gran de paper barat de color beix, com el de les oficines de mig món. Carla va obrir el sobre i hi va trobar uns quants fulls escrits a màquina. Va mirar el primer sense treure’l de dins del sobre. Es titulava:


INSTRUCCIÓ OPERATIVA NÚM. 6

CODI ZITADELLE



Era el pla d’atac per a l’ofensiva de l’estiu al front est. El cor se li va accelerar. Tenia a les mans una informació privilegiada.

Havia de fer arribar el sobre a Frieda. Llàstima que no treballava perquè tenia el dia lliure. Carla es va plantejar marxar de seguida de l’hospital, a mig torn, per anar a casa de Frieda; però aviat va descartar la idea. El millor era comportar-se com si res i no cridar l’atenció.

Va esmunyir el sobre a la bandolera que havia deixat al penja-robes. La va cobrir amb el fulard de seda blau i daurat que sempre portava per ocultar coses. Es va quedar immòbil una estona per recuperar l’alè. Després, va tornar a la sala.

Va acabar de fer el torn tan bé com va poder, es va posar l’abric i va marxar caminant de l’hospital rumb a l’estació de metro. Va passar a tocar d’una zona que havia estat bombardejada i va veure unes inscripcions escrites sobre les runes de l’edifici. Un patriota havia escrit en to desafiador: «Podreu trencar els nostres murs, però no els nostres cors». I algú altre, més irònic, havia citat l’eslògan de la campanya electoral de Hitler el 1933: «Doneu-me quatre anys i no reconeixereu Alemanya».

Carla va comprar un bitllet per a la parada de Zoo.

Al metro se sentia com una estranya. Tots els altres passatgers eren alemanys lleials i ella era l’única que ocultava a la bossa secrets per revelar-los a Moscou. No li agradava sentir-se així. Ningú no li dirigia la vista i això li feia pensar que tothom evitava mirar-la. No podia esperar més a entregar el sobre a Frieda.

L’estació de Zoo deixava just al límit del parc de Tiergarten. Els arbres semblaven petits al costat d’una colossal torre de defensa antiaèria. Era un dels tres blocs de formigó i de planta quadrada que hi havia escampats per Berlín. Feia més de trenta metres d’alçada i als quatre angles del terrat hi havia instal·lats quatre canons antiaeris descomunals de cent vint-i-vuit mil·límetres i vint-i-cinc tones cadascun d’ells. El formigó l’havien pintat de verd amb la intenció il·lusa d’atenuar la monstruositat d’una mola com aquella enmig del parc.

Per bé que era monstruosa, els berlinesos la veneraven perquè durant els bombardejos el tro dels canons els donava la seguretat que algú repel·lia l’enemic.

Encara feta un sac de nervis, Carla va caminar des de l’estació fins a casa de Frieda. Era mitja tarda, així que els pares Franck segurament serien fora, Ludi a la fàbrica, i Monika a visitar una amiga, probablement la mare de Carla. Werner tenia la moto aparcada a l’entrada.

El criat va obrir la porta.

—La senyoreta Frieda no hi és però no trigarà gaire a venir —va dir—. Ha anat a KaDeWe a comprar uns guants. El senyor Werner és al llit amb un bon refredat.

—Esperaré Frieda a la seva habitació, com sempre.

Carla es va treure l’abric i va pujar a l’habitació, encara amb la bandolera. Es va treure les sabates amb la punta dels peus i es va estirar al llit de la seva amiga per llegir el pla de l’operació Zitadelle. Estava tan estressada com un rellotge passat de corda; fins que no es desempallegués dels documents robats no respiraria tranquil·la.

De l’habitació del costat li va arribar el so d’uns sanglots.

Va quedar petrificada. Si es tractava de Werner, Carla no s’imaginava un milhomes com ell plorant.

Però sens dubte era el plor d’un home que intentava, sense èxit, eixugar la pena.

A contracor, Carla va sentir llàstima. Segur que l’havia deixat plantat alguna busca-bregues i segurament per una bona raó. No obstant això, no va poder fer veure com qui no sent res davant del sofriment que li venia de l’altre costat de la paret.

Va saltar del llit, va tornar a desar el pla d’atac a la bandolera i va sortir de l’habitació.

Va parar l’orella davant la porta de Werner i encara el va sentir més nítidament. Tenia un cor massa tou per ignorar-lo, així que va obrir la porta i va entrar.

Werner seia a la punta del llit amb el cap cot entre les mans. Quan va sentir la porta va alçar la vista, sobresaltat. Tenia la cara envermellida del disgust i amarada de llàgrimes. Duia la corbata de qualsevol manera i el coll de la camisa descordat. Va mirar Carla amb uns ulls plens de tristesa. Estava abatut, desolat, havia tocat fondo i tant li feia si algú més ho sabia.

Carla no podia fer-se la insensible.

—Què tens? —li va preguntar.

—Ja no aguanto més —va respondre Werner.

Carla va tancar la porta.

—Què ha passat?

—Li han tallat el cap a la Lili Markgraf i jo he hagut de mirar com l’hi feien.

Ella el va mirar amb la boca oberta.

—Però de què coi parles?

—Tenia vint-i-dos anys. —Va treure un mocador de la butxaca i es va eixugar la cara—. Carla, tu ja estàs en situació de perill però si t’explico això encara en correràs més.

—Ja m’imagino per on va la cosa, però parla… —va dir ella amb el cap ple de cavil·lacions inesperades.

Ell va assentir amb el cap.

—De tota manera, aviat lligaràs caps. La Lili ajudava en Heinrich a transmetre comunicats a Moscou. Si algú llegeix els grups de codis és molt més ràpid. I com més ràpid vagis més difícil serà que t’enxampin. El cas és que la cosina de la Lili, una nazi malparida, es va quedar uns dies al seu pis i va descobrir els llibres de codis.

Les paraules d’ell van confirmar les sospites inesperades d’ella.

—Què en saps, de l’espionatge?

Werner la va mirar amb un somriure irònic.

—Sóc jo qui el porta.

—Mare meva!

—Per això vaig haver de deixar córrer tot el tema dels nens assassinats. M’ho va ordenar Moscou i van fer bé. Si hagués perdut la feina al Ministeri de l’Aire no hauria tingut accés als documents secrets, ni a altres persones que m’haurien pogut revelar secrets.

Carla necessitava seure. Es va posar a la punta del llit al costat d’ell.

—I per què no me’n vas dir res?

—Donem per fet que tothom xerra sota tortura. Si no saps res, no pots trair els altres. A la pobra Lili la van torturar, però només coneixia Volòdia, que ara ja ha tornat a Moscou, i Heinrich, però mai no va saber ni el seu cognom ni res sobre ell.

Carla va quedar glaçada. «Tothom xerra sota tortura».

—Em sap greu haver-t’ho explicat, però després de veure’m així era cosa de minuts que lliguessis caps —va afegir Werner.

—Doncs t’havia jutjat del tot malament.

—No és culpa teva. Jo mateix et vaig confondre expressament.

—De tota manera, sóc ben idiota. T’he menyspreat durant aquests dos anys.

—Tot aquest temps em moria de ganes d’explicar-t’ho.

Ella el va abraçar.

Ell li va agafar una mà i l’hi va fer un petó.

—Em perdones?

Carla no tenia clar quins eren els seus sentiments però no el podia rebutjar en aquell estat de desconsol.

—Sí, és clar —va respondre.

—Pobra Lili —va dir, i amb un fil de veu va afegir—: Li han clavat una pallissa tan bèstia que amb prou feines podia caminar cap a la guillotina. Tot i així, al final de tot, ha suplicat clemència per la seva vida.

—Però com és que tu hi eres?

—He fet amistat amb un home de la Gestapo, l’inspector Thomas Macke. Ell m’hi ha portat.

—Macke? Ja sé qui és. Va detenir el meu pare. —Carla recordava perfectament un home de cara rodona amb un bigotet negre. La sang li va tornar a bullir en reviure el poder que tenia un home com Macke per endur-se’n el seu pare, a més del dolor que va sentir ella quan aquest va morir per les lesions que havia patit en mans d’aquell inspector tan arrogant.

—Crec que sospita de mi i em va portar a l’execució per posar-me a prova. Potser va pensar que no em sabria controlar i miraria d’intervenir-hi. De tota manera, em sembla que he superat la prova.

—Però, i si t’arriba a arrestar…

Werner va assentir amb el cap.

—Tothom xerra sota tortura.

—I tu ho saps tot.

—Tots els agents, tots els codis… L’única cosa que no sé és des d’on emeten les transmissions. Deixo que siguin ells qui triïn les localitzacions i no m’ho comuniquen.

Tots dos van quedar en silenci, agafats de les mans.

—He vingut a entregar-ho a la Frieda, però també t’ho puc donar a tu —va dir Carla al cap d’una estona.

—Què em vols donar?

—El pla d’atac de l’operació Zitadelle.

Werner va quedar electritzat.

—Si fa setmanes que vaig darrere d’aquest pla! D’on l’has tret?

—D’un oficial de l’oficina central. Millor que no te’n digui el nom.

—Molt bé, no me’l diguis. Però és autèntic?

—Mira-te’l. —Va anar a l’habitació de Frieda i va tornar amb el sobre beix. Mai no se li havia passat pel cap que el document podia ser fals—. Jo el donaria per bo, però, què en sé, jo?

Werner va treure els fulls mecanografiats.

—Són reals! És magnífic! —va exclamar al cap d’un minut.

—Me n’alegro.

—Els haig de portar ara mateix a en Heinrich. Ho hem d’encriptar i emetre-ho aquesta mateixa nit —va dir mentre es posava dret.

Carla va tenir el disgust de veure com el seu moment d’intimitat s’acabava tan de pressa, tot i que no podia dir el que realment esperava. El va seguir fins a la porta, va agafar la bandolera de l’habitació de Frieda i va baixar les escales.

—Estic tan content que tornem a ser amics! —va dir Werner amb la mà a la porta de l’entrada.

—Jo també.

—Tu creus que podrem arribar a oblidar tot aquest temps de distanciament?

Carla no entenia a què es referia. Volia ser un altre cop el seu amant o bé li estava dient que seria impossible tornar-hi?

—Jo crec que podem girar full —va respondre ella en clau neutral.

—Perfecte! —Werner es va inclinar i li va fer un petó fugisser als llavis. Tot seguit va obrir la porta.

Van sortir de la casa junts i ell va pujar a la moto.

Carla va desfer el camí de l’entrada que conduïa al carrer i va fer via cap a l’estació de metro. Al cap d’un moment, Werner la va avançar fent sonar el clàxon i dient-li adéu amb la mà.

Ara que ja estava sola podia rumiar sobre el secret que ell li acabava de revelar. Com se sentia ella? L’havia odiat durant dos anys, però en tot aquell temps no havia tingut cap parella seriosa. Encara estava enamorada d’ell en el fons? Si més no, i malgrat tot, en un racó del seu cor encara li guardava afecte. Avui, en sentir-lo tan afligit, l’hostilitat s’havia fet fonedissa. El que sentia en aquells moments cap a ell era una onada d’afecte.

Encara se l’estimava?

No ho sabia.





IV


Macke seia al seient del darrere del Mercedes negre amb Werner al costat. L’inspector duia penjada al coll una cartera escolar de pell, però la duia al davant i no pas al darrere. Era de dimensions prou reduïdes per tapar-la amb un abric embotonat. De la bossa sortia un cable fi amb un auricular petit a l’extrem.

—És l’última novetat —va dir Macke—. Com més ens acostem a l’informador que està emetent, més puja el so.

—Molt més discret que una furgoneta amb una antena enorme al sostre —va puntualitzar Werner.

—Ho necessitem tot: la furgoneta per descobrir la zona i aquest localitzador més petit per determinar-ne la ubicació exacta.

Macke estava neguitós. L’operació Zitadelle havia estat un desastre. L’Exèrcit Roig havia atacat els camps d’aviació on la Luftwaffe s’estava concentrant abans i tot que s’iniciés l’ofensiva. L’operació es va cancel·lar el cap d’una setmana, massa tard, però, per evitar el mal irreparable a l’exèrcit alemany.

Quan les coses anaven mal dades, els líders alemanys s’afanyaven a culpar-ne els conspiradors jueus i bolxevics, però aquesta vegada no s’equivocaven. L’Exèrcit Roig coneixia tot el pla per endavant i, segons el superintendent Kringelein, el responsable n’era Thomas Macke. Ell era el cap del contraespionatge a Berlín però en aquells moments la seva carrera penjava d’un fil: el podien acomiadar, o pitjor encara.

L’única esperança que li quedava era fer un gran cop, una gran operació per acorralar els espies que estaven minant l’esforç de guerra dels alemanys. Aquella nit, doncs, havia parat una trampa a Werner Franck.

Si, a l’últim, Franck era innocent, ja no sabia què faria.

El walkie-talkie que descansava al seient del davant del cotxe va emetre interferències. El pols de Macke es va accelerar. El conductor va agafar l’auricular.

—Wagner a l’aparell. —Va engegar el cotxe—. Ara venim —va dir—. Canvi i fora!

Començava l’acció.

—On anem? —va preguntar Macke.

—Kreuzberg. —Era un barri massificat de cases de lloguer barates al sud del centre de la ciutat.

Quan es van posar en marxa van sonar les sirenes, un contratemps del tot inoportú per a Macke. L’inspector va mirar per la finestra i els canons de llum es van il·luminar com si fossin unes varetes màgiques gegants. Macke va imaginar que devien buscar avions; era la primera vegada que ho veia. Quan les sirenes van deixar d’udolar, va sentir el bram dels bombarders que s’acostaven. Els primers anys de la guerra, per a les missions d’atac aeri, els britànics utilitzaven desenes de bombarders —amb conseqüències prou nefastes— però darrerament enviaven centenars de dotacions al mateix temps. El soroll era esfereïdor fins i tot abans que comencessin a caure les bombes.

—Potser que per avui cancel·lem la missió —va suggerir Werner.

—Ni parlar-ne —va dir Macke.

La remor sorda dels avions es va intensificar.

Les bengales i les bombes van començar a caure a plom quan el cotxe arribava a Kreuzberg. El barri era un objectiu clàssic de l’estratègia actual de la RAF que consistia a matar el màxim nombre d’obrers civils. Churchill i Attlee eren tan hipòcrites que després encara tenien la barra d’al·legar que només atacaven els objectius militars i que les víctimes civils eren, per desgràcia, els efectes col·laterals. Qui realment ho sabia eren els berlinesos.

Wagner va conduir el vehicle a tot drap entre els carrers il·luminats intermitentment per les flames. No hi havia ni una ànima llevat dels oficials que comandaven l’atac aeri; tota la resta estaven obligats per llei a refugiar-se. Els únics vehicles que circulaven eren ambulàncies, els cotxes de la policia i els dels bombers.

Macke estudiava Werner d’esquitllentes. Estava nerviós, no parava quiet, mirava per la finestra neguitós, fent repicar el peu, disparat per una tensió inconscient.

L’inspector no havia revelat les seves sospites a ningú excepte al seu equip de confiança. Com s’ho faria després per admetre que havia fet partícip de les operacions de la Gestapo a una persona sospitosa de ser espia? No ho tindria gens fàcil. Ell mateix podia acabar al soterrani sotmès a un interrogatori a la seva mateixa sala de tortura. Fins que no n’estigués del tot segur no ho faria públic. L’única manera de sortir-ne impune era comunicant-ho als seus superiors al mateix temps que els entregava un espia.

Si les seves sospites eren certes, no detindria només Werner sinó també tota la seva família i els amics, i anunciaria la desarticulació d’una extensa xarxa d’espionatge. Això capgiraria molt les coses i potser, fins i tot, l’ascendirien.

A mesura que l’atac avançava, el tipus de bombes canviava, i Macke va sentir la detonació eixordadora d’un explosiu potent. Un cop tenien l’objectiu il·luminat, als de la RAF els agradava descarregar una combinació de bombes de gasoil grans per iniciar focs i explosius per avivar les flames i obstaculitzar la feina als serveis d’emergència. Era cruel, sí, però Macke era conscient que el protocol dels bombardejos de la Luftwaffe era semblant.

Macke va percebre el so a l’auricular mentre s’endinsaven amb cautela per un carrer de blocs de pisos modestos de cinc plantes. La zona era el blanc d’un bombardeig indiscriminat i hi havia diversos edificis que eren demolits de nou.

—Som al mig de l’objectiu, per l’amor de Déu… —va dir Werner amb veu trèmula.

A Macke tant se li’n donava, aquesta nit la seva vida ja era qüestió de vida o mort.

—Millor encara —va dir—. El pianista es pensarà que no s’ha de preocupar per la Gestapo en ple atac aeri.

Wagner va aparcar al costat d’una església en flames i va assenyalar un carreró lateral.

—Cap allà —va dir.

Macke i Werner van saltar del cotxe.

Macke va caminar ràpid pel carrer amb Werner al costat i Wagner al darrere de tots dos.

—N’està segur, que és un espia? No podria ser alguna altra cosa? —va suggerir Werner.

—Si no és la transmissió d’un senyal de ràdio, què podria ser? —va dir Macke.

Macke encara sentia algun so per l’auricular, ara bé, amb penes i treballs, però, a causa del terrabastall de l’atac aeri orquestrat per avions, bombes, canons antiaeris, edificis esfondrant-se amb gran renou i flames incendiàries crepitant.

Van passar per un estable on els cavalls renillaven espaordits i el senyal cada vegada guanyava més intensitat. Werner mirava a banda i banda angoixat. Si era un espia, pensava Macke, devia tenir por que un dels seus companys caigués en mans de la Gestapo i segur que es preguntava què coi podia fer per salvar-lo. Repetiria la mateixa juguesca de l’altra vegada, o pensaria en una nova manera de donar el crit d’alerta? I si al capdavall no era un espia, tota aquesta farsa hauria estat una pèrdua de temps.

Macke es va treure l’auricular i el va oferir a Werner.

—Escolti —va dir sense deixar de caminar.

—Ara és més fort —va dir Werner assentint amb el cap. Tenia una mirada de desesperació. Li va tornar l’auricular.

«Em sembla que ja t’he atrapat», va pensar Macke, triomfant.

Es va sentir un barrabum ensordidor d’una bomba que havia aterrat en un edifici que no feia gaire havien deixat enrere. Es van girar per veure les flames que ja havien traspassat les finestres esmicolades d’un forn.

—Déu meu, aquesta ha caigut a prop —va sospirar Wagner.

Van arribar a una escola, un edifici de totxos baix amb un pati asfaltat.

—Em sembla que és aquí dins —va dir Macke.

Els tres homes van pujar un tram curt d’esglaons de pedra que duien a l’entrada de l’edifici. La porta no era tancada i van entrar-hi.

Eren a un extrem d’un passadís ampli. Al final de tot hi havia una gran porta que devia dur al vestíbul de l’escola.

—Cap al fons —va dir Macke.

Va desenfundar la pistola, una Luger nou mil·límetres.

Werner anava desarmat.

Es va sentir una detonació, un cop sord i l’estrèpit d’una explosió. Aquesta vegada més a prop que mai, era aterridor. Totes les finestres del passadís van petar i va caure una pluja de vidres trencats sobre les rajoles de terra. Segurament una bomba havia impactat en el pati.

—Tothom fora! L’edifici està a punt d’ensorrar-se! —va cridar Werner.

No corrien cap perill, l’edifici no s’esfondraria, Macke ho veia clar. Aquesta era la tàctica de Werner per alertar el pianista.

Werner va arrencar a córrer, però en comptes de girar cua va continuar directe pel passadís cap al vestíbul.

«Per avisar els seus amics», va pensar Macke.

Wagner va desenfundar la pistola.

—No! No dispari! —va cridar Macke.

Werner va arribar al final del passadís i va obrir la porta del vestíbul d’una batzegada.

—Correu tots! —va cridar a viva veu. Tot seguit va quedar mut i paralitzat.

A dins del vestíbul un company de Macke anomenat Mann —l’enginyer elèctric— picava paraules que no volien dir res amb un radiotransmissor.

Al seu costat hi havia Schneider i Richter, tots dos amb la pistola a la mà.

Macke va fer un riure triomfal. Werner havia caigut de ple al parany.

Wagner va avançar unes passes i va encanonar Werner amb la pistola al cap.

—Estàs detingut, bolxevic merdós!

Werner va reaccionar ràpid. Va fer una ziga-zaga amb el cap per alliberar-se de la pistola de Wagner, el va agafar pel braç i el va fer entrar al vestíbul estirant-lo cap a ell. Per una estona, l’agent de la Gestapo va ser l’escut humà de Werner davant les altres dues pistoles del vestíbul. Acte seguit, se’l va treure del damunt amb una empenta, amb la qual cosa Wagner va ensopegar i va caure. Aleshores Werner va sortir del vestíbul tancar la porta de cop.

Per uns segons, al passadís només hi eren Macke i Werner.

Werner es va dirigir cap a Macke.

Macke l’apuntava amb la Luger.

—Quiet o disparo.

—No, no ho farà. —Werner se li anava atansant—. M’ha d’interrogar i esbrinar qui són els altres.

Macke va apuntar amb l’arma a les cames de Werner.

—Et puc interrogar amb una bala al genoll —va dir, i va disparar.

Va fallar el tret.

Werner es va abraonar sobre ell, va engegar-li un revés a la mà on tenia la pistola i l’arma va caure a terra. Mentre Macke s’agenollava per recuperar-la, Werner li va passar al davant i va fugir corrents.

Macke va agafar la pistola.

Werner ja havia arribat a la porta de l’escola. Macke va apuntar fixament a les cames i va disparar.

Els primers trets els va errar i Werner va traspassar la porta.

Macke va disparar encara un altre tret per la porta entreoberta. Werner va fer un crit i va caure.

Macke va córrer passadís avall. Darrere seu se sentien els altres, que sortien del vestíbul.

Aleshores la teulada es va esfondrar estrepitosament. Es va escoltar un cop sec i va començar a caure un líquid inflamable que esquitxava com una font. Macke va cridar de terror i en acabat d’agonia mentre la roba se li incendiava. Va caure a terra. Després es va instal·lar el silenci i, en acabat, la foscor.





V


Els metges anaven classificant els pacients que arribaven a urgències. Els qui només s’havien fet alguna contusió o algun tall els enviaven a la sala d’espera de l’àrea ambulatòria on les infermeres més joves els netejaven les ferides i els consolaven amb aspirines. Els casos més greus rebien un tractament de xoc a la sala d’urgències mateix i després els enviaven a dalt amb els especialistes. Els morts els duien al pati i els deixaven sobre el terra fred fins que algú els reclamava.

El doctor Ernst va examinar un home amb cremades per tot el cos que cridava i li va receptar morfina.

—Després li treus la roba i li poses gel a les cremades —va ordenar. Tot seguit, va passar al pacient següent.

Carla carregava la xeringa mentre Frieda tallava la roba carbonitzada del pacient i l’hi treia. Tenia cremades greus al llarg de tot el lateral dret, però l’esquerre no presentava tan mal aspecte. Carla va localitzar un quadrant de pell intacte i carnós a la cuixa esquerra. Quan es decidia a clavar la injecció al pacient va veure-li la cara i es va quedar glaçada.

Coneixia aquell rostre rodó amb un bigoti que semblava una taca bruta sota el nas. Dos anys enrere s’havia presentat a l’entrada de casa seva i havia arrestat el seu pare. La vegada següent que va veure el seu pare ja estava moribund. Tenia davant seu l’inspector Thomas Macke de la Gestapo.

«Vostè va matar el meu pare», va pensar.

«Ara, el puc matar jo».

Seria molt senzill. Li donaria quatre vegades la dosi màxima de morfina. Ningú no ho notaria, sobretot en una nit com aquella. De seguida es quedaria inconscient i moriria al cap de pocs minuts. Un dels metges que pràcticament dormiria dret donaria per fet que el cor li havia fallat. Ningú no dubtaria del diagnòstic i ningú no faria preguntes escèptiques. Seria un de tants milers de morts en el gran bombardeig. Que en pau descansi.

Sabia que Werner temia que Macke l’hagués descobert i en qualsevol moment el podien arrestar. «Tothom xerra sota tortura». Werner delataria Frieda, Heinrich i tots els altres, i també Carla mateix. Ella els podia salvar a tots, i en un minut.

Però va vacil·lar.

Es va preguntar per què. Macke era un torturador, un assassí, i tenia una mort ben merescuda.

Carla havia assassinat Joachim, o si més no havia col·laborat en el seu assassinat. Però havia estat una lluita. Després de la discussió, Joachim no parava de clavar puntades de peu a la seva mare, estava a punt de matar-la, aleshores va ser quan ella li va donar un cop al cap amb la cassola de la sopa. Això no tenia res a veure.

Macke era un pacient.

Carla no era gaire creient però sí que considerava que algunes coses eren sagrades. Ella era infermera i els pacients dipositaven la confiança en ella. Sabia que Macke la torturaria i la mataria sense dubtar-ho, però ella no era com Macke, ella no era d’aquesta mena. Això no tenia res a veure amb ell, sinó amb ella.

Creia que si matava un pacient hauria de deixar la professió i que mai més no s’atreviria a cuidar malalts. Seria com un banquer que roba diners, o un polític que accepta suborns, o un capellà que magreja les nenes jovenetes que acudeixen a ell per preparar la comunió. Seria trair-se a ella mateixa.

—A què esperes? No li puc posar el gel fins que no el calmis —va dir Frieda.

Carla va clavar l’agulla a Thomas Macke i l’inspector va parar de cridar.

Frieda va començar a escampar-li gel per tota la pell socarrimada.

—Aquest només pateix una commoció —deia el doctor Ernst parlant d’un altre pacient—. Però té una bala a les natges. —Va alçar la veu per parlar amb el pacient—: Com li han disparat? L’única cosa que la RAF avui no ens llença són bales.

Carla es va girar per mirar. El pacient jeia de bocaterrosa. Li havien tallat els pantalons i anava amb el cul enlaire. Tenia una pell blanca i fina, amb pèls rossos a l’esquena, justament entre els malucs. Estava marejat, però murmurava alguna cosa.

—Com diu? Que s’ha disparat l’arma d’un policia per accident? —va preguntar Ernst.

El pacient va parlar amb més claredat.

—Sí.

—Ara li trauré la bala. Li farà mal, però anem escassos de morfina, i hi ha pitjors casos que el seu.

—Endavant.

Carla va desinfectar la ferida. Ernst va agafar unes pinces llargues i estretes.

—Mossegui el coixí —va suggerir el doctor i tot seguit va introduir les pinces dins la ferida. El pacient va deixar anar un crit esmorteït de dolor—. Miri de relaxar la musculatura. Si no, és pitjor.

Carla va pensar que el doctor acabava de dir una estupidesa. Ningú no pot relaxar els músculs quan li estan remenant la ferida.

—Hòstia! —va bramar el pacient.

—Ja la tinc —va dir el doctor Ernst—. Sobretot no es mogui!

El pacient no es va moure, i Ernst va poder extreure la bala i deixar-la sobre una safata.

Carla va netejar la sang de l’orifici i va cobrir la ferida amb una gasa.

El pacient es va girar.

—No —va dir Carla—. Quedi’s…

No va poder continuar. El pacient era Werner.

—Carla? —va dir ell.

—Sóc jo —va dir feliç— i t’estic posant una bena al cul.

—T’estimo —va dir ell.

Ella s’hi va llençar per abraçar-lo, encara que quedés poc professional, i li va dir:

—Oh, amor meu, jo també t’estimo.





VI


De mica en mica, Thomas Macke va recuperar el coneixement. Primer estava mig endormiscat, però després ja era més conscient de tot i es va adonar que era en un hospital i estava sedat. També sabia per què era allà: la pell li feia un mal terrible, sobretot a la banda dreta. Els sedants li devien calmar el dolor però no del tot.

Va començar a recordar com havia arribat allà. Li havia caigut una bomba i a hores d’ara estaria mort si no hagués escapat de l’ona expansiva mentre empaitava un fugitiu. Els que venien darrere d’ell segur que eren morts: Mann, Schneider, Richter i el jove Wagner. Tot el seu equip.

Però havia atrapat Werner.

O potser no? Li havia disparat i havia caigut; després va caure la bomba. Si ell havia sobreviscut, Werner segurament també.

Macke era l’únic supervivent que sabia que Werner era un espia. Havia de parlar amb el seu cap, el superintendent Kringelein. Va intentar incorporar-se una mica per asseure’s però es va adonar que li fallaven les forces. Va decidir cridar una infermera, però quan va obrir la boca no li’n va sortir cap paraula. S’hi va esforçar tant que va acabar exhaust i es va tornar a adormir.

Quan es va despertar va notar que ja era de nit. No se sentia cap soroll ni tampoc el tràfec de l’hospital. Va obrir els ulls i es va trobar amb una cara al damunt que l’escodrinyava.

Era Werner.

—Te’n vas d’aquí ara mateix —li va dir Werner.

Macke va intentar cridar per demanar auxili però no li sortia la veu.

—Te’n vas a un altre barri —va dir Werner—. Ja no seràs un torturador mai més; de fet, te’n vas a un lloc on tu seràs el torturat.

Macke va obrir la boca per xisclar.

Va veure baixar un coixí i va sentir-ne la pressió contra la cara i el nas. No podia respirar i va intentar lluitar, però no tenia força ni a les cames ni als braços. Va provar d’agafar aire, però, d’aire, no n’hi havia. Va començar a sentir pànic. Va aconseguir fer anar el cap d’un costat a l’altre, però el coixí encara pressionava amb més força. Finalment va deixar anar un so, però era un trist gemec a la gola.

L’univers es va convertir en un disc lluminós que es va anar estrenyent fins que va esdevenir un puntet.

I el puntet va desaparèixer.





17


1943 (III)





I


—Et vols casar amb mi? —va preguntar Volòdia Peixkov, després va contenir la respiració.

—No —va respondre Zoia Vorótsintsev—, però t’ho agraeixo molt.

Zoia era una persona d’allò més pràctica en tot, però aquella resposta, havia estat inusitadament brusca, fins i tot en ella.

Eren en un llit del luxós hotel Moskva, acabaven de fer l’amor. La pràctica sexual preferida d’ella era la cunnilinció. Li agradava reclinar-se en una pila de coixins mentre ell se li agenollava, adorador, entre les cuixes. Volòdia era un acòlit sempre ben disposat i ella li tornava el favor amb entusiasme.

Feia més d’un any que eren parella i semblava que entre ells tot anava com una seda. El rebuig, però, havia desconcertat Volòdia.

—M’estimes? —li va preguntar.

—Sí. T’adoro. Gràcies per estimar-me tant per proposar-me matrimoni.

Això ja estava més bé.

—Aleshores, per què no ho acceptes?

—No vull portar fills a un món en guerra —va respondre ella.

—Ho entenc perfectament.

—Proposa-m’ho un altre cop quan hàgim guanyat.

—Llavors potser ja no tindré ganes de casar-me amb tu.

—Si aquesta és la mesura de la teva inconstància, està bé que avui t’hagi dit que no.

—Perdona. Ara mateix no recordava que no tens sentit de l’humor.

—He d’anar al lavabo.

Va sortir del llit i va travessar l’habitació nua. A Volòdia li costava de creure que se li permetés veure el que tenia davant dels ulls: el cos d’una model o d’una artista de cine, la pell, blanca com un glop de llet, i els cabells i el pèl d’un ros platí. La noia es va asseure al vàter sense tancar la porta del quarto de bany i ell va sentir com orinava. Trobava deliciosa aquella manca de pudor.

Volòdia era allí per feina.

Cada vegada que hi havia una visita dels dirigents dels aliats, els dels serveis secrets de Moscou se sumien en el caos i en aquella ocasió, la conferència de ministres d’Afers Estrangers inaugurada el 18 d’octubre, havia alterat la rutina de Volòdia.

Els participants eren el secretari d’Estat dels Estats Units, Cordell Hull, i el ministre d’Afers Estrangers britànic, Anthony Eden. Havien presentat un pla forassenyat per a un pacte entre les quatre potències, inclosa la Xina. Stalin trobava que era un despropòsit i no entenia per què hi gastaven temps. Hull, el nord-americà, tenia setanta-dos anys i escopia sang —havia anat a Moscou amb el seu metge—, però no per això hi posava menys energia, no parava d’insistir sobre el pacte.

Hi havia tanta feina a fer durant la conferència que l’NKVD —la policia secreta—, que s’havia vist obligada a col·laborar amb el rival que més odiava, els serveis secrets de l’Exèrcit Roig, l’organització de Volòdia. S’havien de col·locar dissimuladament micròfons a les habitacions dels hotels: allí mateix n’hi havia un, que Volòdia havia desconnectat. Calia mantenir una vigilància minut a minut dels ministres estrangers i dels seus ajudants. Els havien d’obrir i escorcollar d’amagat l’equipatge. S’havien de gravar, transcriure i traduir al rus totes les trucades que fessin per poder-les llegir i resumir després. La major part de les persones amb qui tractaven, i aquí s’hi englobaven cambrers i personal dels hotels, eren agents de l’NKVD, i qualsevol altra persona amb qui parlessin per casualitat, ja fos al vestíbul de l’hotel o al carrer, s’havia de controlar, i potser detenir, empresonar i interrogar sota tortura. Era una feinada de por.

Volòdia havia arribat molt amunt. Els seus espies de Berlín aconseguien informació important. Li havien passat el pla de batalla de la principal ofensiva que els alemanys havien planejat per a l’estiu, Zitadelle, i l’Exèrcit Roig els havia infligit una aclaparadora derrota.

Zoia també estava contenta. La Unió Soviètica havia reprès la recerca nuclear i ella formava part de l’equip que intentava donar forma a una bomba nuclear. Anaven molt endarrerits respecte d’Occident per la demora provocada per l’escepticisme de Stalin, però com a contrapartida rebien la inestimable ajuda dels espies comunistes d’Anglaterra i dels Estats Units, entre els quals hi havia l’antic company d’estudis de Volòdia, Willi Frunze.

Zoia va tornar al llit.

—Em sembla que quan ens vam conèixer no et vaig caure gaire bé —va dir ell.

—No m’agradaven els homes —va respondre ella—. I continuo igual. La majoria són borratxos, fatxendes i pocapenes. Em va costar una mica de veure que tu eres diferent.

—Suposo que n’haig d’estar content —va respondre Volòdia—. Però ho dius de debò, que els homes són tan horrorosos?

—Mira una mica al teu voltant —va dir ella—. Mira el teu país.

Volòdia va estirar el braç per sobre d’ella i va engegar la ràdio del costat del llit. Tot i que havia desconnectat el dispositiu d’escolta de darrere del capçal, havia d’anar amb peus de plom. Quan la ràdio es va haver escalfat, van sentir una marxa militar.

—Et refereixes a Stalin i a Béria. Però ells no hi seran pas sempre —va dir Volòdia, després d’assegurar-se que ningú no el podia sentir.

—Saps com va caure en desgràcia el meu pare? —li va preguntar ella.

—No. Els meus no en van parlar mai.

—I tenien raons per no fer-ho.

—Explica-m’ho.

—Segons la mare, a la fàbrica del pare hi va haver unes votacions per triar un diputat que assistís al soviet de Moscou. Un candidat menxevic es va oposar al bolxevic i el pare va anar a un míting per sentir-lo parlar. No va donar suport al menxevic, ni el va votar, però van despatxar tots els que havien anat a aquell míting i al cap d’unes setmanes el van detenir i el van portar a la Lubianka.

Es referia a la seu de l’NKVD i presó de la plaça Lubianka.

—La mare va anar a trobar el teu pare i li va suplicar que l’ajudés —va continuar Zoia—. Ell la va acompanyar de seguida a la Lubianka. Van rescatar el meu pare, però van ser testimonis de l’afusellament de dotze obrers.

—És terrible —va dir Volòdia—. Però va ser Stalin…

—No. Això era el mil nou-cents vint. Stalin només era comandant de l’Exèrcit Roig a la guerra entre la Unió Soviètica i Polònia. El dirigent era Lenin.

—I això va passar quan manava Lenin?

—Sí. Així que ja ho veus, no són només Stalin i Béria.

La visió de la història comunista que tenia Volòdia començava a fer aigües.

—Doncs, què és?

Es va obrir la porta.

Volòdia va obrir el calaix de la tauleta de nit per treure’n la pistola.

Però la persona que havia entrat era una noia amb un abric de pells i, pel que podia veure ell, no duia res a sota.

—Disculpa, Volòdia —va dir—. No sabia que tinguessis companyia.

—Qui carai és, aquesta? —va preguntar Zoia.

—Com has obert la porta, Nataixa? —va preguntar Volòdia.

—Tu em vas donar una clau mestra. Obre totes les portes de l’hotel.

—Doncs havies d’haver trucat!

—Ho sento. Venia a donar-te males notícies.

—Què?

—He anat a l’habitació d’en Woody Dewar, tal com m’havies dit. Però no he tingut èxit.

—Què has fet?

—Això. —Nataixa es va descordar l’abric i va mostrar el cos nu: un tipus voluptuós i una exuberant mata de pèl fosc al pubis.

—Molt bé, ja veig per on va la cosa, corda’t l’abric —li va dir Volòdia—. Què t’ha dit?

Va passar a l’anglès:

—S’ha limitat a dir: «No». Jo li he contestat: «Què vol dir no?». I ell ha contestat: «El contrari de sí». I ha deixat la porta oberta de bat a bat fins que he sortit.

—El cabronàs! —va exclamar Volòdia—. Me n’hauré d’empescar una altra.





II


Chuck Dewar va intuir que hi hauria problemes quan el capità Vandermeier va entrar a la secció de territori enemic a mitja tarda, caravermell després d’un dinar amb cervesa a dojo.

La secció d’intel·ligència de Pearl Harbor s’havia ampliat. El que abans s’anomenava estació HYPO havia passat a la grandiloqüent denominació de Centre Conjunt d’Intel·ligència de l’Àrea de l’Oceà Pacífic, el JICPOA.

Seguia Vandermeier un sergent dels marines.

—Ei, vosaltres, nenetes, aquí teniu una reclamació d’un client —va dir Vandermeier.

L’operació havia agafat volada, tothom s’havia d’especialitzar, i Chuck i Eddie s’havien convertit en experts en l’elaboració de la cartografia del territori on havien d’aterrar les forces nord-americanes en la seva lluita d’illa en illa pel Pacífic.

—Us presento el sergent Donegan —va dir Vandermeier. El marine era un home alt i, per l’aspecte, dur com un fusell. Chuck va pensar que a Vandermeier, amb els problemes sexuals que tenia, li queia la bava amb aquell noi.

—Molt de gust, sergent —va dir Chuck, aixecant-se—. Sóc el sotsoficial en cap Dewar.

Chuck i Eddie havien ascendit. Com que anaven entrant milers de reclutes, escassejaven els oficials; per tant, els qui s’havien allistat abans de la guerra i sabien com moure’s pujaven ràpidament. En aquells moments, Chuck i Eddie tenien permís per viure fora de la base i fins i tot havien llogat junts un piset.

Chuck li va oferir la mà, però Donegan no va encaixar. Es va tornar a asseure. Estava lleugerament per sobre d’ell en l’escala jeràrquica i no tenia cap raó per mostrar-se cortès amb un mal educat.

—El puc ajudar en res capità Vandermeier?

A l’Armada, un capità tenia mil maneres de martiritzar els sotsoficials, i Vandermeier les coneixia totes. Havia disposat els torns perquè Chuck i Eddie no coincidissin mai en un dia lliure. Qualificava els seus informes amb un «suficient» quan sabia perfectament que tot el que fos inferior a un «excel·lent» era una mala nota. Transmetia missatges poc clars a la caixa perquè paguessin més tard Chuck i Eddie o els donessin una remuneració inferior a la que els corresponia i haguessin de passar hores aclarint la qüestió. Era especialista a tocar el voraviu, i aquell dia se n’hi havia acudit una de nova.

Donegan es va treure de la butxaca un full de paper llardós i el va desplegar.

—Ho ha fet vostè, això? —li va preguntar, agressiu.

Chuck va agafar el paper. Era un mapa de Nova Geòrgia, un grup d’illes de les Salomó.

—Vejam —va dir. Sí que era fet seu, però volia guanyar temps.

Se’n va anar a un arxivador i va obrir un calaix. En va treure una carpeta de Nova Geòrgia i va tancar el calaix amb el genoll. Va tornar a l’escriptori, es va asseure i va obrir la carpeta. Hi havia una còpia del mapa de Donegan.

—Sí —va dir—. És fet meu.

—Doncs he vingut a dir que és una merda —va respondre Donegan.

—Ah, sí?

—Miri això. Hi ha posat selva fins al mar. De fet, hi ha una platja de quatre-cents metres d’amplada.

—Si que em sap greu…

—Greu! —Donegan devia haver begut la mateixa quantitat de cervesa que Vandermeier i buscava brega—. En aquesta platja, hi van morir cinquanta dels meus homes.

—Com pot haver comès un error com aquest, Dewar? —va preguntar Vandermeier després de fer un rot.

Chuck se sentia aclaparat. Si era el responsable d’un error que havia portat cinquanta homes a la mort, es mereixia una bona escridassada.

—Això és el que hauríem d’esbrinar —va dir. A la carpeta hi havia un mapa imprecís de les illes, que devia ser de l’època victoriana, i un altre mapa naval més recent, que mostrava els fons marins, però pràcticament cap característica del terreny. No hi va trobar cap informe fet sobre el terreny ni cap desxiframent de missatges de ràdio. L’única cosa que hi havia, a banda del mapa, era una fotografia aèria de reconeixement en blanc i negre i borrosa. Va posar el dit en el punt clau de la foto i va dir—: Realment aquí sembla que els arbres arribin fins al mar. Hi ha marea? Si no, quan es va fer la foto la sorra devia estar coberta d’algues. Les algues solen florir de sobte i morir amb la mateixa rapidesa.

—No en parlaria tan a la lleugera si hagués hagut de lluitar en aquella puta terra —va saltar Donegan.

«Potser té raó», va pensar Chuck. Donegan era agressiu i groller, a més l’esperonava aquell malintencionat de Vandermeier, però això no volia dir que s’equivoqués.

—Doncs, sí, Dewar —va intervenir Vandermeier—, potser tu i la teva amigueta hauríeu d’anar amb els marines quan hi hagi el pròxim atac. Així veuríeu com es fan servir els mapes en combat.

Chuck rumiava una resposta aguda quan li va passar pel cap de prendre’s seriosament el que li havia suggerit. Potser hauria de veure com era el combat. Resultava fàcil mostrar-se indiferent darrere d’un escriptori. La queixa de Donegan era per prendre-se-la amb respecte.

D’altra banda, això implicaria arriscar la vida.

Va mirar Vandermeier directament als ulls.

—Trobo que és una bona idea, capità —va dir—. Em voldria apuntar com a voluntari a aquesta tasca.

Donegan hi va posar cara de sorprès, com si comencés a pensar que es podia haver equivocat a l’hora de jutjar la situació.

—Jo també. També m’hi apunto —va dir Eddie, que obria la boca per primera vegada.

—Molt bé —va respondre Vandermeier—. Tornareu més assenyats…, si és que torneu.





III


Volòdia no aconseguia emborratxar Woody Dewar.

Al bar de l’hotel Moskva, va plantar un got de vodka davant del jove americà i li va dir en un anglès de col·legial:

—L’hi agradarà… És del bo i millor.

—Moltes gràcies —va respondre Woody—. És un detall. —I va deixar el got intacte.

Woody era un jove alt i esprimatxat, amb un aire tan franc que quasi fregava la ingenuïtat: justament per això l’havia triat Volòdia.

—Peixkov és un cognom corrent aquí, a Rússia? —li va preguntar Woody per mitjà de l’intèrpret.

—No gaire —va respondre Volòdia en rus.

—Jo sóc de Buffalo, i allí hi ha un empresari molt conegut que es diu Lev Peixkov. Pensava que podrien ser parents.

Volòdia va quedar sorprès. El germà del seu pare es deia Lev Peixkov i havia anat a Buffalo abans de la Primera Guerra Mundial. Però la prudència el va fer mentir.

—Ho preguntaré al meu pare —va dir.

—He estudiat a Harvard amb el fill de Lev Peixkov, en Greg. Potser és el seu cosí.

—Podria ser. —Volòdia es va mirar, nerviós, els espies policials que hi havia al voltant de la taula. Woody no comprenia que qualsevol contacte amb algú dels Estats Units podia convertir en sospitós un ciutadà soviètic—. Vostè sap que en molts països es considera una ofensa rebutjar una copa?

—Als Estats Units, no —va respondre Woody adreçant-li un somriure afable.

Volòdia va agafar el got, es va mirar aquella col·lecció de secretes que es feien passar per funcionaris i diplomàtics i va exclamar:

—Un brindis! Per l’amistat entre els Estats Units i la Unió Soviètica!

Els altres van alçar el got. Woody s’hi va afegir.

—Per l’amistat! —van repetir tots.

Tothom va beure, fora de Woody, que va deixar el licor a la taula sense ni haver-lo tastat.

Volòdia va començar a sospitar que no era tan ingenu com semblava.

—Ha d’entendre que jo no conec cap secret, Volòdia. Sóc massa jove —va dir Woody, inclinant-se una mica endavant.

—Igual que jo —va respondre Volòdia, faltant a la veritat.

—El que miro d’explicar-li és que vostè em pot fer les preguntes que vulgui, si les sé respondre, ho faré. I ho puc fer perquè una cosa que jo sàpiga no pot ser un secret. De manera que no li cal emborratxar-me, ni enviar-me prostitutes a l’habitació. M’ho pregunta i llestos —va dir Woody.

Volòdia estava convençut que allà hi havia un parany. Era impossible que no ho fos. Però va pensar seguir-li la veta. Per què no?

—Molt bé —va dir—. He de saber què busca. És a dir, no vostè en concret, la seva delegació, el secretari Hull i el president Roosevelt. Què pretenen amb aquesta conferència?

—Volem que abonin el pacte de les quatre potències.

Era la resposta oficial, però Volòdia va decidir tirar pel dret.

—Això és el que no entenem. —Parlava amb franquesa, potser amb més franquesa de la que calia, però l’instint el va fer arriscar a obrir-se un xic—. A qui interessa un pacte amb la Xina? El que ens cal és derrotar els nazis a Europa. Volem que els Estats Units ens hi ajudin.

—I ho farem.

—Això diuen. Però van afirmar que envairien Europa aquest estiu.

—I vam envair Itàlia.

—No n’hi ha prou.

—L’any que ve, França. Ho hem promès.

—Aleshores, per què els cal el pacte?

—Doncs… —Woody va callar un moment, pensant—. Hem de demostrar al poble dels Estats Units que envaïm Europa per defensar els seus interessos.

—Per què?

—Per què, què?

—Per què han d’explicar això al poble? Roosevelt, no és el president? Doncs ho fa i ja està!

—L’any que ve hi ha eleccions. Vol que el reelegeixin.

—I què?

—Els nord-americans no el votaran si es pensen que els ha implicat innecessàriament en la guerra a Europa. Per això els ho vol presentar com una part del pla global per a la pau del món. Si comptem amb el pacte de les quatre potències, que demostri que ens prenem seriosament l’Organització de les Nacions Unides, és més fàcil que els votants del nostre país acceptin que la invasió de França és un pas més en el camí que du a un món més pacífic.

—És increïble —va dir Volòdia—. És el president, però s’ha d’excusar constantment del que fa!

—Més o menys —ve respondre Woody—. Nosaltres en diem democràcia.

En el fons, Volòdia sospitava que aquella història tan insòlita podia ser la veritat i tot.

—O sigui que el pacte és necessari per convèncer els votants dels Estats Units perquè donin suport a la invasió d’Europa.

—Exactament.

—I quina falta ens hi fa la Xina? —Stalin es mirava amb menyspreu la insistència dels aliats perquè la Xina entrés en el pacte.

—La Xina és un aliat feble.

—Doncs deixem estar la Xina.

—Si els xinesos en queden fora, es poden desanimar i perdre l’entusiasme en la lluita contra els japonesos.

—I què passaria?

—Que hauríem de reforçar la nostra presència al teatre del Pacífic, i això ens restaria efectius per a Europa.

Això va alarmar Volòdia. La Unió Soviètica no volia enviar forces aliades d’Europa al Pacífic.

—De manera que fan un gest amistós envers la Xina només per conservar més forces per a la invasió d’Europa.

—Sí.

—Tal com ho diu, sembla senzill.

—I ho és —va dir Woody.





IV


A primera hora del matí del dia 1 de novembre, Chuck i Eddie es menjaven un bistec, esmorzaven amb la Tercera Divisió de l’Armada dels Estats Units davant l’illa Bougainville, al sud del Pacífic.

L’illa feia uns dos-cents quilòmetres de llargada i tenia dues bases aeronavals japoneses, l’una al nord i l’altra al sud. Els marines es preparaven per desembarcar a mig camí de la costa occidental, on hi havia menys defensa. Tenien com a objectiu establir un cap de platja i ocupar prou territori per construir-hi una pista d’aterratge des d’on poguessin llançar atacs contra les bases japoneses.

Chuck era a coberta a les set i vint-i-sis, quan una pila de marines amb casc i motxilla començava a baixar per les xarxes de corda que penjaven dels flancs de l’embarcació i saltava a la llanxa de desembarcament amb laterals elevats. També baixaven uns quants gossos dòberman, que els feien de sentinelles inesgotables.

Quan les llanxes s’acostaven a terra ferma, Chuck va veure una errada al mapa que havia preparat. Unes onades altíssimes anaven a topar amb una platja que feia un pendent molt marcat. Mentre observava el panorama, una de les llanxes es va decantar i va fer una volta de campana. Els marines van haver d’arribar a la platja nedant.

—Hauríem d’afegir-hi l’estat de l’onatge —va dir Chuck a Eddie, que era al seu costat, a coberta.

—I com ho podem saber?

—Els avions de reconeixement hauran de volar més baix per poder enregistrar les crestes blanques a les fotografies.

—No es poden arriscar a baixar gaire si tenen les bases aèries enemigues tan a prop.

Eddie tenia raó. Però una solució o altra hi havia d’haver. Chuck va arxivar la qüestió com la primera que caldria tenir en compte després d’aquella missió.

Per a aquell desembarcament havien disposat de més informació que de costum. A banda dels mapes de sempre, poc fidedignes, i de les fotografies aèries de mal desxifrar, disposaven d’un informe d’un equip de reconeixement que hi havia deixat un submarí un mes i mig enrere. L’equip havia identificat dotze platges adequades per desembarcar, al llarg d’una costa de sis quilòmetres de llargada. Però no els havia advertit sobre l’onatge. Potser el dia del reconeixement el mar no estava tan picat.

En altres aspectes, el mapa de Chuck de moment s’ajustava a la realitat. Marcava una platja de sorra d’un centenar de metres d’amplada i després un embull de palmeres i altra vegetació. Verd enllà, segons el mapa, hi havia d’haver un terreny pantanós.

La costa no estava del tot indefensa. Chuck va sentir remor de foc d’artilleria i va veure que un projectil queia a les aigües somes. No va tocar ningú, però l’artiller podia anar afinant la punteria. Aquesta nova urgència va obligar els marines a afanyar-se a saltar de la llanxa i a córrer cap a la zona arbrada.

Chuck estava content d’haver decidit d’apuntar-se a la missió. Mai no havia estat negligent ni descurat a l’hora de fer els mapes, però li feia il·lusió veure amb els seus ulls que la correcció en la cartografia podia salvar vides humanes, ja que el més petit error podia arribar a ser mortal. Abans d’embarcar-se, ell i Eddie havien estat més exigents. Havien demanat que es repetissin les fotografies que es veien borroses, havien fet preguntes per telèfon als equips de reconeixement i havien telegrafiat arreu del món a la recerca de mapes millors.

Però Chuck, a més, tenia una altra raó per estar animat. Era al mar, el lloc que li agradava més, i en un vaixell amb set-cents joves, on xalava amb la companyonia, les bromes, les cançons i la intimitat que proporcionaven aquelles cabines atapeïdes i aquelles dutxes que compartien entre tots.

—És com si un hètero fos en un internat de noies —va dir un vespre a Eddie.

—L’única diferència és que allò no passa mai i això, sí —li va respondre Eddie, qui se sentia tan bé com ell. S’estimaven, però també els agradava mirar els cossos nus dels mariners.

En aquells moments, tots set-cents marines passaven del vaixell a terra ferma tan de pressa com podien. El mateix succeïa en vuit emplaçaments més d’aquella costa. Tan bon punt s’havia buidat una llanxa, girava cua sense perdre un instant per anar a buscar més homes, però, tot i així, el procés semblava lentíssim.

A la fi, l’artiller japonès, amagat en algun punt de la selva, va apuntar bé i, per a sorpresa de Chuck, un projectil perfectament dirigit va explotar entre una pinya de marines i va enviar enlaire homes, fusells i fragments de cossos, que es van escampar per la sorra i la van tacar de vermell.

Chuck mirava esfereït aquella carnisseria quan va sentir el brogit d’un avió. Va alçar la vista i va veure un Zero japonès que volava baix, seguint la costa. Aquells sols vermells pintats a les ales el van deixar corglaçat. L’última vegada que els havia vist havia estat a la batalla de Midway.

El Zero va metrallar la platja. Va sorprendre indefensos els marines que encara estaven desembarcant. Alguns es van estirar a l’aigua de bocaterrosa, d’altres van mirar de col·locar-se al costat del casc del vaixell i algun va arrencar a córrer cap a la vegetació. Durant uns segons es va vessar sang i van caure homes.

Poc després, l’avió se’n va anar, i va deixar una estesa de cadàvers de joves americans a la platja.

Al cap d’una estona, Chuck va sentir que l’avió metrallava la platja del costat.

Tornaria.

Haurien d’haver arribat avions nord-americans, però no se’n veia ni un. El suport aeri mai no era on havia de ser, és a dir, sobre els caps dels soldats.

Quan tots els marines van ser a terra, vius i morts, les llanxes van transportar el personal mèdic i els encarregats de les lliteres. Van començar a desembarcar proveïment: munició, aigua potable, menjar, medecines i roba. De tornada, les llanxes portaven els ferits al vaixell.

Chuck i Eddie, com a personal no imprescindible, van anar a terra amb les provisions.

Els patrons de les llanxes ja s’havien avesat a l’onatge i podien mantenir una posició estable, amb la rampa orientada a l’illa i les ones trencant a la popa, mentre els soldats descarregaven les caixes i Chuck i Eddie saltaven a l’aigua per arribar junts a la costa.

En el precís moment que trepitjaven terra ferma, una metralladora va obrir foc.

Els va semblar que l’estrèpit venia de la selva, a uns quatre-cents metres de la platja. Havia estat allà tota l’estona, amb l’artiller amatent, o s’hi acabava de traslladar? Eddie i Chuck es van inclinar tant com van poder i van arrencar a córrer cap als arbres.

Un mariner que traginava una caixa de munició a l’espatlla va deixar anar un crit de dolor i, abandonant la càrrega, va caure a terra.

El crit següent va ser d’Eddie.

Chuck va haver de fer uns quants passos més abans no es va poder aturar. Quan es va girar, va veure que Eddie es rebolcava a la sorra, aferrant-se el genoll i cridant: «La puta!».

Chuck va recular i s’hi va agenollar al costat.

—Tranquil, sóc aquí! —va cridar. Tenia els ulls tancats però era viu, i Chuck no li va veure cap altra ferida.

Va mirar a l’aigua. Encara estaven descarregant la llanxa que els havia portat fins allí. En uns minuts podia tornar Eddie al vaixell. La metralladora, però, continuava disparant.

Es va ajupir.

—Això et farà mal —li va dir—. Crida tant com vulguis.

Va posar el braç dret a l’aixella d’Eddie i després li va passar l’esquerre per sota de les cuixes. Va equilibrar bé el pes i es va posar dret. Eddie va deixar anar un crit de dolor quan la cama ferida li va quedar penjant.

—Aguanta, company —li va dir Chuck, i va tornar a l’aigua.

Tot d’un plegat va notar unes fiblades terribles a les cames, a l’esquena i després al cap. Una fracció de segon després, va pensar que no havia de deixar anar Eddie. Al cap d’un moment es va adonar que el deixava anar. Va notar una llampada darrere dels ulls que el va deixar cec.

Després es va acabar el món.





V


Els dies que tenia lliures, Carla treballava a l’hospital jueu.

El doctor Rothmann la n’havia convençut. Havien deixat anar Rothmann, ningú no sabia per què, llevat dels nazis, i aquests no ho deien a ningú. Havia perdut un ull, anava coix, però era viu i podia exercir la medicina.

L’hospital era a Wedding, el barri obrer del nord, encara que l’arquitectura no tingués res de proletària. Havia estat construït abans de la Primera Guerra Mundial, una època en què els jueus de Berlín prosperaven i se’n sentien orgullosos. Estava format per set edificis elegants situats al bell mig d’un ampli jardí. Els diferents departaments estaven connectats amb túnels i el personal passava de l’un a l’altre sense haver de suportar les inclemències del temps.

Era realment un miracle que encara hi hagués un hospital jueu. Quedaven molt pocs jueus a Berlín. Els havien acorralat a milers i els havien fet pujar en trens especials. Ningú no sabia on els havien dut, ni què se n’havia fet, d’aquella gent. Corrien rumors increïbles sobre camps d’extermini.

Quan algun dels pocs jueus que quedaven a Berlín es posava malalt, no el podia tractar cap metge ni cap infermera aris. Per tant, seguint la complexa lògica del racisme nazi, aquell hospital s’havia de mantenir. Se n’ocupava bàsicament personal jueu i altres persones desgraciades que no entraven dins la tipificació ària: eslaus de l’Europa oriental, gent d’ascendència mixta o casada amb jueus. Però com que no hi havia prou personal d’infermeria, Carla hi anava a donar un cop de mà.

La Gestapo assetjava constantment aquell hospital, que anava curt de subministraments, sobretot de medecines, de personal i de fons.

En aquells moments, Carla feia una cosa il·legal: prendre la temperatura d’un nen d’onze anys que tenia un peu aixafat a causa d’un bombardeig aeri. També cometia delicte quan hi portava medicaments que havia rampinyat a l’hospital on treballava. Però ella volia demostrar, encara que només fos a si mateixa, que no tothom havia cedit davant dels nazis.

Quan va haver acabat la ronda de la sala, a la porta hi va veure Werner, amb l’uniforme de les forces aèries.

Durant uns dies, ell i Carla havien viscut atemorits, preguntant-se si hi havia hagut algun supervivent del bombardeig de l’escola que pogués condemnar Werner; però ja era clar que havia mort tothom i que ningú no n’estava al corrent, de les sospites de Macke. Un cop més se n’havien sortit.

Werner s’havia recuperat de pressa de la ferida de bala.

I eren amants. Werner s’havia instal·lat a la mansió mig buida dels Ulrich i cada nit dormia amb Carla. Els seus pares no hi havien posat cap objecció: tothom pressentia que podia morir d’un dia a l’altre i pensava que calia aprofitar qualsevol alegria que pogués brindar aquella vida de penúria i patiment.

Però Werner tenia un aire més seriós del normal quan saludava Carla a través del vidre de la porta de la sala. Ella li va fer senyal perquè entrés, i un cop a dins, el va besar.

—T’estimo —li va dir. Mai no es cansava de repetir-l’hi.

—Jo també t’estimo. —A ell sempre el feia feliç respondre-li.

—Què hi fas, aquí? —va preguntar Carla—. Has vingut a buscar un petó?

—Tinc males notícies. M’han destinat al front de l’est.

—No, si us plau! —Les llàgrimes li van negar els ulls.

—És un bon miracle que me n’hagi lliurat durant tant de temps. Però el general Dorn ja no em pot mantenir més temps aquí. La meitat de l’exèrcit està formada per vells i criatures, i jo sóc un oficial de vint-i-quatre anys que està en plena forma.

—No et moris, si us plau —va murmurar ella.

—Faré el que podré.

—Però què se’n farà, de la xarxa? Tu ho saps tot. Qui més la pot portar? —va dir Carla, encara en un xiuxiueig.

Ell se la va mirar sense dir res.

Carla va veure què tenia al cap.

—Oh, no…, jo no!

—Tu ets la millor. La Frieda és del grup, però no és una dirigent. Tu has demostrat capacitat per reclutar gent nova i motivar-la. No has tingut mai cap problema amb la policia, ni estàs fitxada per activitats polítiques. Ningú no sap el paper que vas tenir en l’oposició a l’Aktion T4. Davant dels ulls de les autoritats ets una infermera irreprotxable.

—És que tinc por, Werner!

—No tens cap obligació de fer-ho. Però no se’n pot encarregar ningú més.

En aquell moment van sentir un esvalot.

A la sala del costat hi havia els malalts mentals, i no era estrany que s’hi sentissin crits i fins i tot algun xisclet; però allò semblava diferent. Destacava la veu d’una persona educada que parlava amb exasperació. Després en van sentir una altra, amb accent de Berlín i el to insistent i intimidatori que els de fora deien que era típic dels berlinesos.

Carla va sortir al passadís i Werner la va seguir.

El doctor Rothmann, amb una estrella groga a la jaqueta, discutia amb un home que duia l’uniforme de les SS. Darrere seu, la porta doble de la sala de psiquiatria, normalment tancada, era oberta de bat a bat. En sortien els pacients. Dos policies i un parell d’infermeres acompanyaven escales avall aquella lamentable filera d’homes i dones, la majoria en pijama, alguns caminant ben drets i amb aparença de normalitat, d’altres arrossegant els peus i remugant.

Carla va recordar a l’acte Kurt, el fill d’Ada, i Axel, el germà de Werner, així com allò que en deien la clínica d’Akelberg. No sabia on anaven aquells pacients, però estava gairebé segura que allà on els portessin els matarien.

—És gent malalta! Els cal tractament! —s’exclamava el doctor Rothmann, indignat.

—No són malalts, són bojos, i els portem on han de ser els bojos —li va respondre el de les SS.

—A un hospital?

—Se l’informarà en el moment oportú.

—Amb això no n’hi ha prou.

Carla sabia que no hi havia d’intervenir. Si descobrien que no era jueva, tindria greus problemes. El seu aspecte no era especialment ari, ni el contrari: tenia els cabells foscos i els ulls verds. Si continuava sense dir res, probablement ni farien cabal que era allà. Però si protestava pel que feien les SS, la detindrien, la interrogarien i després sortiria que treballava il·legalment. Per tant, va serrar les dents.

—Au, va, de pressa, porteu aquests inútils a l’autocar —va dir el de les SS, alçant la veu.

—Se m’ha d’informar d’on els porten. Són pacients meus —va insistir Rothmann.

De fet, no eren pacients seus: el doctor Rothmann no era psiquiatre.

—Si està tan preocupat per ells, s’hi pot afegir —va dir el de les SS.

El doctor Rothmann va empal·lidir. Això seria anar de dret cap a la mort.

Carla va pensar en l’esposa de Rothmann, Hannelore, en el seu fill, Rudi, i en la filla que vivia a Anglaterra, Eva, i una por horrorosa es va apoderar d’ella.

—De cop li ha marxat la preocupació? —va fer l’home, amb una rialleta.

Rothmann es va posar ben dret.

—Al contrari —va dir—. Accepto la seva oferta. Fa molts anys vaig jurar que faria tot el que pogués per ajudar els malalts. No el trencaré pas ara, el jurament. Espero morir amb la consciència en pau. —Ranquejant, va començar a baixar l’escala.

Una de les dones sortia amb una bata descordada, que deixava veure que no duia res a sota.

Carla no va poder callar.

—Som al novembre i van a fora! —va exclamar—. No porten roba d’abric!

L’home la va mirar malament.

—A l’autocar, ja hi estaran bé.

—Me’n vaig a buscar alguna cosa per tapar-los. —Carla es va girar cap a Werner—. Vine a ajudar-me a buscar mantes en algun lloc.

Tots dos van recórrer la sala de psiquiatria, on van agafar mantes dels llits i dels armaris, i van baixar l’escala a més córrer amb una pila als braços.

La terra del jardí de l’hospital estava glaçada. Davant de la porta principal hi havia un autocar gris amb el motor al ralentí i el conductor fumant al volant. Carla va veure que aquell home portava un abric gruixut, barret i guants, cosa que li va indicar que no hi havia cap mena de calefacció al vehicle.

A fora s’havia reunit un grupet d’homes de la Gestapo i de les SS que observaven el que passava.

Els últims pacients pujaven a l’autocar. Carla i Werner els van seguir i van començar a repartir les mantes.

El doctor Rothmann era al fons, dret.

—Carla —li va dir—, hauràs de dir…, què ha passat a la Hannelore. Me n’haig d’anar amb els pacients. No tinc cap més alternativa.

—No pateixi. —La veu se li va nuar.

—Potser podré protegir aquesta gent.

Carla va assentir, encara que en realitat no ho creia.

—Sigui com sigui, no els puc pas abandonar.

—Ja l’hi explicaré.

—I digues-li que l’estimo.

Carla no va poder contenir més les llàgrimes.

—Li dius que ha estat l’última cosa que he dit, que l’estimo —va repetir Rothmann.

Carla va fer que sí amb el cap.

Werner la va agafar del braç.

—Anem.

Van baixar de l’autocar.

—Què cony fas tu per aquí amb un uniforme de les forces aèries? —va dir un de les SS a Werner.

El jove estava tan enfurismat que Carla va tenir por que no iniciés una baralla. Però va contestar amb calma.

—Donar mantes a uns vells que tenen fred —va respondre—. Va contra la llei, això?

—Hauries de ser al front de l’est, lluitant.

—Demà me n’hi vaig. I tu?

—Compte amb aquesta llengua!

—Si tinguessis l’amabilitat de detenir-me abans no me’n vagi, potser em salvaries la vida.

L’home va girar cua.

Les marxes de l’autocar xerricaven i el motor va començar a cantar. Carla i Werner es van girar cap al vehicle. A cada finestreta, un rostre, tots diferents: balbucejaven, bavejaven, reien histèricament, estaven distrets o alterats per l’angoixa, tots tenien malament el cap. Uns pacients de psiquiatria a qui s’emportaven les SS. Els bojos portaven els bojos.

La autocar va arrencar.





VI


—Probablement m’hauria agradat Rússia, si m’haguessin deixat veure el país —va dir Woody al seu pare.

—A mi em passa el mateix.

—Ni tan sols he pogut fer unes fotografies decents.

Seien a l’esplèndid vestíbul de l’hotel Moskva, a prop de l’entrada del metro. Ja havien fet les maletes i se’n tornaven cap a casa.

—Haig de dir a en Greg Peixkov que he conegut en Volòdia Peixkov —va dir Woody—. Encara que en Volòdia no se n’ha alegrat gaire. M’imagino que qualsevol que tingui contactes amb Occident deu estar sota sospita.

—Ja hi pots pujar de peus.

—En fi, hem aconseguit el que veníem a buscar, i això és el més important. Els aliats s’han compromès amb l’Organització de les Nacions Unides.

—Sí —va respondre Gus, satisfet—. Ha calgut convèncer Stalin però a la fi ha entrat en raó. Em fa l’efecte que tu hi has contribuït, força, parlant amb franquesa amb en Peixkov.

—Has lluitat tota la vida per això, pare.

—No m’he d’amagar que és un moment molt dolç per a mi.

A Woody li va venir una idea inquietant al cap.

—No et deus pas voler retirar?

—No. —Gus es va posar a riure—. D’entrada hem aconseguit l’acord, però la feina tot just comença.

Cordell Hull ja havia sortit de Moscou, però encara hi quedaven alguns dels seus col·laboradors. Un d’aquests es va acostar als Dewar. Woody el coneixia, era un jove que es deia Ray Baker.

—Tinc un missatge per a vostè, senador —va dir. Semblava nerviós.

—Doncs ha anat d’un pèl que no em trobes… Estic a punt d’anar-me’n —va dir Gus—. De què es tracta?

—És sobre el seu fill Charles… Chuck.

—Quin és el missatge, Ray? —va preguntar Gus, ben pàl·lid.

Al jove li costava continuar.

—Són males notícies, senyor Dewar. Va ser a la batalla de les illes Salomó.

—Està ferit?

—No, és pitjor, senyor Dewar.

—Déu meu! —va fer Gus, i es va posar a plorar.

Woody no havia vist mai el seu pare plorant.

—Em sap molt de greu, senyor Dewar —va dir Ray—. El missatge diu que és mort.





18


1944





I


Woody era davant del mirall de la seva habitació, al pis que tenia la família a Washington. Anava amb l’uniforme d’alferes del 510 Regiment de Paracaigudisme de l’exèrcit dels Estats Units.

Tot i que li havia fet l’uniforme un bon sastre de Washington, no li estava gaire bé. El caqui li donava un to citrí a la cara i semblava que les insígnies i els distintius que duia a la guerrera s’haguessin col·locat sense gaire traça.

Probablement s’hauria pogut estalviar que el cridessin al servei, però havia decidit d’anar-hi. En part li hauria agradat continuar treballant amb el seu pare, que ajudava el president Roosevelt a planificar un nou ordre mundial per evitar que hi hagués més guerres al món. S’havien apuntat un èxit a Moscou, però Stalin era inconstant i semblava que trobava gust a crear dificultats. A la conferència de Teheran del mes de desembre, el dirigent soviètic havia ressuscitat la idea ambigua dels consells regionals i el president Roosevelt el n’havia hagut de dissuadir. Evidentment, l’Organització de les Nacions Unides exigiria una vigilància infatigable.

Però Gus s’ho podia fer sense Woody, i aquest, per la seva banda, cada cop se sentia més malament de deixar que els altres lluitessin a la guerra per ell.

Va veure que tenia el mateix aspecte de sempre, amb aquell uniforme, de manera que se’n va anar cap a la saleta a ensenyar-lo a la seva mare.

Rosa tenia una visita, un jove amb l’uniforme blanc de l’Armada, que Woody, després de rumiar un moment, va identificar com a Eddie Parry, un noi pigat, força guapo. Estava assegut al sofà amb la seva mare i portava un bastó a la mà. Es va aixecar amb dificultat per encaixar amb Woody.

—L’Eddie em parlava del dia que va morir en Chuck —va dir Rosa, amb el semblant entristit.

Eddie es va tornar a asseure i Woody va agafar el seient del davant d’ell.

—A mi també m’interessa —va dir Woody.

—No m’hi estaré gaire per explicar-ho —va començar Eddie—. Feia uns cinc segons que érem a la platja de Bougainville quan una metralladora va obrir foc des d’algun punt d’un terreny pantanós prop d’allà on érem. Vam arrencar a córrer per posar-nos a cobert, però a mi, un parell de bales em van foradar el genoll. En Chuck havia d’haver continuat cap als arbres. Les instruccions són aquestes: deixar els ferits perquè els reculli el personal mèdic. Evidentment, en Chuck no va obeir aquesta norma. Es va aturar i va recular per recollir-me.

Eddie va callar un moment. Va fer un glop de cafè de la tassa que tenia a la tauleta del davant.

—Em va agafar a coll —va continuar—. Coi d’insensat! I així va fer de blanc. M’imagino que em volia portar altre cop a la llanxa. Aquestes embarcacions tenen uns costats d’acer molt alts. Allí hauríem estat protegits, i a mi, m’haguessin pogut atendre de seguida al vaixell. Només de posar-se dret li va caure al damunt una pluja de bales: a les cames, a l’esquena i al cap. Jo crec que va morir fins i tot abans de caure a la sorra. En fi, quan jo vaig poder alçar el cap per mirar-me’l, ja se n’havia anat.

Woody va veure que a la seva mare li costava de controlar-se. Tenia por que si començava a plorar, ell també ho faria.

—Vaig estar ajagut una hora a la platja al costat del seu cos —va dir Eddie—. No li vaig deixar anar mai la mà. Després van portar una llitera per a mi. Jo no me’n volia anar. Sabia que no el tornaria a veure mai més. —Es va tapar la cara amb les mans—. L’estimava tant… —va acabar.

Rosa li va passar el braç al voltant d’aquelles espatlles ferrenyes i el va abraçar. Ell va recolzar el cap en el seu pit i va començar a sanglotar com una criatura.

—Ja està, ja està —feia ella, acariciant-li els cabells—. Ja està, ja està.

Woody es va adonar que la seva mare estava al corrent de la relació entre Chuck i Eddie.

Un minut després Eddie es va recuperar.

—Tu saps com es viu això —va dir, mirant-se Woody.

Parlava de la mort de Joanne.

—I tant —va respondre Woody—. És el pitjor que et pot passar… Però cada dia que passa va afluixant el dolor.

—Tant de bo sigui així.

—Ets a Hawaii encara?

—Sí. En Chuck i jo treballem a la unitat de territori enemic. Treballàvem. —Va empassar saliva—. En Chuck va decidir que ens calia saber com es feien servir els nostres mapes en el combat. Per això vam anar a Bougainville amb els marines.

—Deus fer molt bona feina —va dir Woody—. Estem derrotant els japonesos al Pacífic.

—Pas a pas —va respondre Eddie. Es va mirar l’uniforme de Woody—. A on t’han destinat?

—He estat a Fort Benning, a Georgia, fent un curset de paracaigudisme —va dir Woody—. Ara me’n vaig a Londres. Surto demà.

Va topar amb la mirada de la seva mare. Tot d’una, la va veure més gran. Es va adonar que tenia arrugues a la cara. Havia fet cinquanta anys sense celebracions, discretament. Li va semblar que això de parlar de la mort de Chuck davant de l’altre fill amb uniforme militar era molt dur per a ella.

Eddie no ho havia copsat.

—Diuen que envairem França aquest any —va dir.

—Suposo que és per això que la meva preparació ha estat accelerada —va respondre Woody.

—Segur que entres en combat.

Rosa va ofegar un sanglot.

—Espero ser tan valent com el meu germà —va dir Woody.

—Tant de bo no t’hi hagis de trobar mai —va respondre Eddie.





II


Una tarda, Greg Peixkov va anar a un concert simfònic amb Margaret Cowdry, aquella noia d’ulls foscos i boca ampla i generosa, feta per besar. Però Greg tenia una altra cosa al cap.

Seguia Barney McHugh.

I un agent de l’FBI anomenat Bill Bicks feia el mateix que ell.

Barney McHugh era un jove físic molt brillant. Estava de permís del laboratori secret de l’exèrcit nord-americà de Los Alamos, a Nou Mèxic, i havia portat la seva dona, que era anglesa, a Washington a fer turisme.

L’FBI havia sabut que McHugh aniria al concert i l’agent especial Bicks s’ho havia fet venir bé perquè adjudiquessin a Greg dos seients unes files darrere dels de McHugh. Una sala de concerts, amb centenars de persones que anaven amunt i avall era el lloc perfecte per a una cita clandestina, i Greg volia saber quina en tramava McHugh.

L’inconvenient era que ja s’havien vist abans. Greg havia parlat amb McHugh a Chicago el dia que s’havia posat a prova el reactor nuclear. D’això feia un any i mig, però podia ser que McHugh se’n recordés. Per tant, Greg havia de procurar que no el veiés.

Quan Greg i Margaret van arribar, els seients de McHugh eren buits. A una banda i l’altra hi havia dues parelles normals i corrents: un home de mitjana edat amb un vestit de ratlles gris ordinari i la seva dona, d’aire antiquat, a l’esquerra, i a la dreta, dues senyores grans. Greg esperava que comparegués McHugh. Si el paio era un espia, Greg el volia empaitar.

Havien anat a sentir la primera simfonia de Txaikovski.

—De manera que t’agrada la música clàssica —va fer Margaret, tota xerraire, mentre l’orquestra afinava. La noia no tenia ni idea de l’autèntica raó que l’havia mogut a portar-la allí. Sabia que Greg treballava en recerca d’armament, una tasca secreta, però ella, igual que la majoria dels compatriotes seus, no havia sentit res de cap bomba nuclear—. Em pensava que només escoltaves jazz —va dir.

—M’agraden molt els compositors russos…, són tan dramàtics… —va respondre ell—. Suposo que això es porta a la sang.

—Jo m’he criat sentint música clàssica. Al meu pare li agrada tenir una petita orquestra als sopars festius. —La família de Margaret era prou rica per fer sentir Greg miserable en comparació. De tota manera, encara no li havia presentat els seus pares, i sospitava que no els agradaria el fill il·legítim d’un cèlebre faldiller de Hollywood—. Què mires? —li va preguntar.

—Res. —Havien arribat els McHugh—. Quin perfum portes?

—Chichi de Renoir.

—M’agrada molt.

Els McHugh tenien un aire feliç: una parella radiant i pròspera, de vacances. Greg es va preguntar si no s’havien retardat fent l’amor a l’habitació de l’hotel.

Barney McHugh es va asseure al costat de l’home del vestit de ratlles gris. Greg havia decidit que era una roba ordinària per l’encarcarament artificial de les muscleres. L’home no es va mirar els qui acabaven d’arribar. Els McHugh van començar a fer uns mots encreuats, inclinant junts el cap damunt del diari que aguantava Barney. Al cap d’uns minuts, va sortir el director d’orquestra.

Va obrir el concert amb Saint-Saëns. D’ençà que havia esclatat la guerra, els compositors alemanys i austríacs havien perdut popularitat i els qui anaven als concerts descobrien altres alternatives. Hi havia un ressorgiment de Sibelius.

McHugh probablement era comunista. Greg s’ho pensava perquè l’hi havia dit J. Robert Oppenheimer, un important físic de la Universitat de Califòrnia, director del laboratori de Los Alamos i científic capdavanter del projecte Manhattan, que tenia importants vincles amb el comunisme, encara que deia que mai no s’hi havia afiliat.

—Per què dimonis a l’exèrcit hi ha d’haver tants punyeters rojos? —havia dit l’agent especial Bicks a Greg—. Sigui el que sigui el que fas allà al desert, no hi ha prou científics conservadors joves i brillants als Estats Units per tirar-ho endavant?

—No, no n’hi ha prou —li havia respost Greg—. Si n’hi hagués, ja els hauríem contractat.

Moltes vegades, els comunistes eren més fidels a la causa que no pas al país, i podien considerar correcte el fet de compartir secrets sobre recerca nuclear amb la Unió Soviètica. Això no es podia considerar passar informació a l’enemic. Els soviètics eren aliats dels Estats Units contra els nazis; en realitat, ells havien lluitat més que els altres aliats en conjunt. En qualsevol cas, la cosa era perillosa. La informació que havia d’anar a parar a Moscou podia trobar una via per arribar a Berlín. I qui s’aturés a pensar un minut com seria el món de la postguerra, veuria clar que els Estats Units i la Unió Soviètica no sempre serien amics.

L’FBI considerava que Oppenheimer constituïa un risc per a la seguretat i intentava convèncer el general Groves, el cap de Greg, que el despatxés. Però el general insistia a mantenir-lo perquè Oppenheimer era un científic excepcional de la seva generació.

En un intent de demostrar la seva fidelitat, Oppenheimer havia citat McHugh com a possible comunista, i era justament per això que Greg el seguia en aquest moment.

L’FBI mantenia una postura escèptica.

—Oppenheimer deixa anar tinta de calamar —va dir Bicks en una ocasió.

—No pot ser. Fa un any que el conec —va respondre Greg.

—Un collons de comunista és!, com la seva dona, el seu germà i la seva cunyada.

—Treballa dinou hores al dia per crear armes més potents per als soldats dels Estats Units, quina mena de traïdor faria una cosa així?

Greg esperava que resultés que McHugh era un espia, perquè això allunyaria sospites sobre Oppenheimer, reforçaria la credibilitat del general Groves i redundaria en benefici seu.

Es va passar la primera part del concert observant McHugh, sense treure-li la vista de sobre. El físic no va mirar en cap moment la gent que tenia als costats. Semblava que estava absort en la música i només desviava els ulls de l’escenari per mirar amorosament la senyora McHugh, que era una típica rossa pàl·lida anglesa. Es podia haver equivocat Oppenheimer sobre McHugh? O, més subtilment, no podia ser que l’acusació d’Oppenheimer fos una maniobra de distracció per apartar les sospites sobre ell mateix?

Greg sabia que Bicks també estava a l’aguait, a dalt, al primer pis. Potser havia vist alguna cosa.

A la mitja part, Greg va seguir els McHugh i es va plantar a la mateixa fila del cafè. No va veure enlloc ni aquella parella antiquada ni les dues senyores grans.

Greg es va sentir frustrat. No sabia pas què pensar-ne. Podia ser que les seves sospites no tinguessin cap fonament? O resultava que aquella visita dels McHugh era una cosa innocent?

Quan tornava als seients amb Margaret, Bill Bicks se li va posar al costat. L’agent de l’FBI era un home de mitjana edat, que calbejava i havia acumulat uns quants quilos de més. Portava un vestit gris clar amb les aixelles tacades de suor.

—Tenies raó —li va dir en veu baixa.

—Com ho saps?

—El paio assegut al costat d’en McHugh.

—El del vestit de ratlles gris?

—Sí. És en Nikolai Ienkov, agregat cultural de l’ambaixada soviètica.

—Valga’m Déu! —va exclamar Greg.

—Què dius? —va dir Margaret, tombant-se.

—Res —li va respondre Greg.

Bicks se’n va anar.

—A tu t’encaparra alguna cosa —va dir la noia quan van tornar als seients—. No crec que hagis sentit un sol compàs de Saint-Saëns.

—Rumiava coses de la feina.

—Digue’m que no es tracta d’una altra dona i ho deixaré estar.

—No es tracta de cap altra dona.

A la segona part, Greg es va començar a inquietar. No havia vist ni el més petit contacte entre McHugh i Ienkov. No s’havien parlat i Greg no havia vist que es passessin res: cap carpeta, cap sobre, cap rodet.

Es va acabar la simfonia i el director va fer les reverències pertinents. El públic va començar a desfilar. La persecució de l’espia de Greg havia estat un desastre.

Quan van ser al vestíbul, Margaret se’n va anar al lavabo. Mentre Greg l’esperava, se li va acostar Bicks.

—Res —li va dir Greg.

—Jo igual.

—Potser ha estat una coincidència que McHugh segués al costat de Ienkov.

—Les coincidències no existeixen.

—Potser hi ha hagut algun problema. Una contrasenya incorrecta, posem per cas.

Bicks va fer que no amb el cap.

—S’han passat alguna cosa. Però no ho hem vist.

La senyora McHugh també va anar al lavabo i el marit, igual que Greg, la va esperar fora. Greg l’observava des de darrere d’una columna. No portava cap cartera, ni duia una gavardina on pogués dissimular un paquet o una carpeta. Malgrat tot, Greg li notava alguna cosa estranya. Què era?

Tot d’una ho va entendre.

—El diari! —va dir.

—Què?

—Quan en Barney ha entrat, portava un diari. Mentre esperaven que comencés el concert, feien els mots encreuats. I ara no el porta!

—O l’ha llençat o l’ha passat a Ienkov, amb alguna cosa amagada.

—En Ienkov i la seva dona ja se n’han anat.

—Encara deuen ser aquí fora.

Bicks i Greg es van precipitar cap a la porta.

Bicks s’obria pas a empentes entre la gentada que omplia les sortides. Greg anava darrere d’ell, ben a prop. Van arribar a l’exterior i van mirar a un costat i l’altre de la vorera. Greg no va veure Ienkov, però Bicks tenia més bona vista.

—A l’altra banda del carrer! —va cridar.

L’agregat i la seva dona tan cursi eren drets a tocar de la vorada i una limusina negra se’ls acostava a poc a poc.

Ienkov portava un diari plegat a la mà.

Greg i Bicks van arrencar a córrer per travessar.

La limusina es va aturar.

Greg va ser més ràpid que Bicks i va arribar abans que ell a la vorera.

Ienkov no s’havia fixat en ells. Sense presses, va obrir la porta del cotxe i hi va deixar entrar la seva dona.

Greg es va abalançar damunt de Ienkov. Tots dos van caure a terra. La senyora Ienkov va deixar anar un crit.

Greg es va aixecar. El xofer va sortir i va fer la volta al cotxe, però Bicks es va treure la placa.

—FBI! —va cridar.

Ienkov havia deixat anar el diari. Va intentar recuperar-lo, però Greg va anar més de pressa que ell. El va recollir, es va apartar i el va obrir.

A dins hi havia un plec de papers. El primer era un esquema. Greg va saber de seguida què era: descrivia el funcionament d’un disparador d’implosió per a una bomba de plutoni.

—Redéu! —va exclamar—. Això és novíssim!

Ienkov es va ficar al cotxe i en va tancar la porta per dins.

El xofer es va tornar a asseure al volant i va arrencar.





III


Era dissabte a la nit i el pis que tenia Daisy a Piccadilly era un formiguer. «Hi deu haver un centenar de persones», pensava ella, tota satisfeta.

Daisy dirigia un grup social que depenia de la Creu Roja nord-americana de Londres. Cada dissabte organitzava una festa per als militars del seu país i hi convidava les infermeres de l’hospital Saint Bart’s perquè fessin coneixences. També s’hi aplegaven pilots de la RAF. Tota aquella gent es bevia les seves il·limitades provisions de whisky i ginebra i ballava al so dels discos de Glenn Miller que ella posava al gramòfon. Conscient que podia ser l’última festa per a molts d’aquells homes, s’afanyava tot el que podia per fer-los feliços, llevat de petonejar-los; d’això ja se n’ocupaven tant com podien les infermeres.

A les festes, Daisy no bevia mai. Tenia massa coses al cap. Sempre hi havia alguna parella que es tancava al lavabo i calia fer-l’en fora per retornar a la cambra la funció que tenia. Si algun general important agafava una bona torrada, ella s’havia d’ocupar que arribés sa i estalvi a casa seva. Sovint feia curt de gel: era impossible fer entendre al personal britànic la quantitat de glaçons que calien per a una festa.

Després d’haver-se separat de Boy Fitzherbert, havia passat una temporada en què només es feia amb la família Leckwith. Ethel, la mare de Lloyd, mai no l’havia criticat. Tot i que en aquells moments Ethel era una persona respectabilíssima, havia comès algun error en la seva vida i això la feia més comprensiva. Daisy anava cada dimecres al vespre a casa d’Ethel, a Aldgate, i allí prenien xocolata calenta al voltant de la ràdio. Aquell era el seu vespre preferit de la setmana.

Havia viscut el rebuig social en dues ocasions, primer a Buffalo i ara a Londres, i sovint li venia al cap la idea depriment que podia ser per culpa seva. Potser en realitat el seu lloc no era en aquells grups tan tibats de l’alta societat, amb les estrictes normes de conducta que reclamaven. Trobava que era una ximpleta de tenir-hi tanta tirada.

Llàstima que li agradessin tant les festes, els pícnics, els esdeveniments esportius i qualsevol reunió on la gent anés mudada i se la passés bé.

Tanmateix, ja havia entès que per xalar no li calien els aristòcrates britànics, ni els milionaris americans de tota la vida. Havia creat la seva pròpia societat i trobava que era molt més atractiva que la d’ells. Alguns dels que li havien negat la paraula després d’haver deixat Boy, en aquells moments insinuaven clarament que els agradaria una invitació a una de les seves famoses nits de dissabte. I molts passaven pel seu pis a desfogar-se després d’un insuportable sopar de luxe en una sumptuosa mansió de Mayfair.

Aquell vespre, la festa era la millor de totes, perquè Lloyd havia tornat de permís.

Ja tothom sabia que vivien junts al pis d’ella. A Daisy, li era ben igual el que en pensés la gent: tenia tan mala fama en els cercles respectables que no venia d’aquí. En definitiva, la peremptorietat de l’amor en temps de guerra havia portat molta gent a saltar-se les normes. El servei de vegades es mostrava més rígid en aquestes coses que els mateixos nobles, però a Daisy tot el personal l’adorava, de manera que ella i Lloyd no havien ni de fer veure que tenien habitacions separades.

Estava encantada d’anar-se’n al llit amb ell. No tenia tanta experiència com Boy, però ho compensava amb l’entusiasme, i sempre tenia un gran deler per aprendre. Cada nit era un viatge d’exploració en un llit doble.

En aquells moments, miraven els convidats que xerraven, reien, bevien, fumaven, ballaven i es petonejaven.

—Feliç? —li va preguntar Lloyd, amb un somriure.

—Quasi —va respondre ella.

—Quasi?

—Vull tenir fills —va fer ella amb un sospir—. Tant me fa que no estiguem casats, Lloyd. Més ben dit, no m’és igual, és clar, però desitjo una criatura igualment.

—Ja saps què en penso, dels fills il·legítims —va dir Lloyd amb posat greu.

—Sí, ja m’ho vas explicar. Però voldria conservar una part de tu, per si et mories.

—Miraré de fer el que pugui per continuar viu.

—Ja ho sé. —Però si no anava mal encaminada amb les sospites, i, tal com ella pensava, Lloyd treballava d’infiltrat en territori ocupat, el podien executar, de la mateixa manera que executaven els espies alemanys al Regne Unit. Desapareixeria i a ella no li’n quedaria res—. Els passa a milions de dones, ja ho veig, però no em puc imaginar la vida sense tu. Em penso que em moriria.

—Si Boy es divorciés de tu, et diria que sí.

—No crec que sigui la conversa més adequada per a una festa. —Daisy va mirar la sala—. Escolta…, crec que ha vingut en Woody Dewar?

Woody portava l’uniforme de tinent. Se li va acostar a saludar-lo. Li semblava estrany tornar-lo a veure després de nou anys, i això que no havia canviat gaire, només se’l veia una mica més gran.

—Ara mateix, aquí hi ha milers de militars compatriotes nostres —li va dir Daisy mentre seguien el ritme del foxtrot «Pennsylvania Six-Five Thousand»—. Devem d’estar a punt d’envair França. Per què hi serien, si no?

—La plana major no sol comunicar els plans que té als tinents principiants —va respondre Woody—. Però jo, igual que tu, no hi veig cap altra raó. No podem permetre que els russos portin tot el pes gaire temps més.

—Quan creus que passarà?

—Les ofensives sempre comencen a l’estiu. Els rumors diuen que entre final de maig i principi de juny.

—Tan aviat?

—Però ningú no sap a on.

—El tros més curt per travessar el canal és entre Dover i Calais —va dir Daisy.

—I per això els alemanys tenen les defenses concentrades al voltant de Calais. De manera que podria ser que intentessin sorprendre’ls…, amb un desembarcament a la costa meridional, a prop de Marsella.

—Potser així la guerra s’acabaria d’una vegada.

—Ho dubto. Un cop hàgim aconseguit un cap de pont, encara quedarà la conquesta de França, i després la d’Alemanya. És un llarg camí per recórrer.

—Ai, Déu meu! —Semblava que Woody necessités ànims. I Daisy coneixia la noia perfecta per donar-li’n. Isabel Hernández era una becària de Rhodes que feia un màster d’història al Saint Hilda’s College d’Oxford. Era molt bonica, però els nois li deien la tocapebrots perquè era molt intel·lectual. A Woody això no l’afectaria—. Vine cap aquí —va dir a Isabel—. Woody, et presento la meva amiga Bella. És de San Francisco. Bella, en Woody Dewar, de Buffalo.

Van encaixar. Bella era una noia alta amb una cabellera negra i espessa i la pell olivàcia, igual que Joanne Rouzrokh.

—I què hi fas a Londres? —li va preguntar ell, somrient.

Daisy els va deixar.

Va servir el sopar a les dotze de la nit. Quan aconseguia provisions del seu país, podia servir pernil i ous; altrament, oferia sandvitxos de formatge. El menjar constituïa una treva per xerrar, una mica com l’entreacte en un teatre. Es va adonar que Woody Dewar continuava amb Bella Hernández i que semblaven immersos en la conversa. Va procurar que tothom tingués el que li calia i va anar a seure en un racó amb Lloyd.

—Ja he decidit què m’agradaria fer després de la guerra, si encara sóc viu —li va dir ell—. A més de casar-me amb tu, és clar.

—Què?

—Intentar entrar al Parlament.

Daisy es va emocionar.

—És fantàstic, Lloyd! —El va abraçar i li va fer un petó.

—És aviat per a felicitacions. He fet la sol·licitud per a Hoxton, el districte del costat del de la mare. Però és probable que el Partit Laborista d’allí no em triï. I en cas que ho faci, pot ser que no guanyi. En aquests moments, Hoxton té un parlamentari liberal molt sòlid.

—Jo t’hi ajudaré —va dir ella—. Podria ser la teva mà dreta. Escriure’t els discursos… Segur que ho faig bé.

—M’agradaria molt que m’hi ajudessis.

—Doncs, fet!

Els convidats més grans se’n van anar després de sopar, però la música va continuar i la beguda no s’acabava, de manera que tothom es va anar desinhibint. Woody ballava una peça lenta amb Bella: Daisy es va preguntar si aquella seria la primera història des de Joanne.

El toqueteig va anar a més i la gent va començar a desaparèixer a les dues habitacions. No es podien tancar les portes de l’una ni de l’altra —Daisy en tenia les claus—; per tant, de vegades s’hi trobaven unes quantes parelles, però semblava que ningú no fes cas de res. En una ocasió, Daisy n’havia trobat una de ben abraçada dormint a l’armari de la neteja.

A la una va arribar el seu marit.

No l’havia convidat, però va comparèixer amb un parell de pilots nord-americans; Daisy el va rebre amb un gest d’indiferència i el va deixar passar. Anava força animat, va ballar amb un parell d’infermeres i després, tot educat, va demanar un ball a Daisy.

Era a causa de la beguda o en realitat havia decidit suavitzar el tracte amb ella?, es preguntava Daisy. Si era així, podria ser que Boy es replantegés el divorci.

Ella va acceptar i van ballar un swing. La major part dels convidats no tenia ni idea que eren un matrimoni que s’havia separat, però els que ho sabien van quedar sorpresos.

—He llegit als diaris que havies comprat un altre cavall de curses —va dir Daisy, per fer conversa.

—En Lucky Laddie —va dir ell—. M’ha costat vuit mil guinees, un preu rècord.

—Espero que s’ho valgui.

Daisy estava enamorada dels cavalls, havia pensat que tots dos podien comprar-ne i ensinistrar-ne per a les curses, però ell no havia compartit l’entusiasme de la seva esposa. Aquella havia estat una de les frustracions del matrimoni.

Ell li va llegir la ment.

—Et vaig decebre, oi? —li va dir.

—Sí.

—I tu em vas decebre a mi.

Per a ella, això era nou.

—Per no fer els ulls grossos davant les teves infidelitats? —va dir, després de rumiar-s’ho un moment.

—Exactament. —Havia begut prou per respondre amb sinceritat.

Ella va veure la seva oportunitat:

—Quant temps creus que ens hem de continuar castigant mútuament?

—Castigant? —va fer ell—. Qui castiga qui?

—Ens castiguem continuant casats. Ens hauríem de divorciar, com fa la gent assenyada.

—Potser tens raó —va respondre Boy—. Però ara mateix, un dissabte a la nit, no és el millor moment per parlar-ne.

A Daisy se li va encendre una espurna d’esperança.

—Podria venir un dia i parlar-ne? —va dir—. Quan tots dos estiguem més espavilats…, i sobris.

—Està bé —va consentir ell, després de dubtar-ho un moment.

Daisy va aprofitar l’avinentesa.

—Et va bé demà al matí?

—Sí.

—Doncs ens veiem sortint de l’església. Cap a les dotze?

—Va bé —va respondre Boy.





IV


Woody acompanyava Bella al pis d’una seva amiga, a South Kensington, i quan passaven per Hyde Park li va fer un petó.

Era una cosa que no li havia passat des de la mort de Joanne. De primer, va quedar parat. Li agradava molt Bella: era la noia més intel·ligent que havia conegut després de Joanne. I la manera com se li havia acostat mentre ballaven lent li havia fet pensar que, si li venia de gust, la podia besar. De tota manera, s’havia retingut. Encara pensava en Joanne.

Bella va prendre la iniciativa.

Va obrir la boca i ell li va assaborir la llengua, encara que això li va fer pensar en la manera de besar de Joanne. Només havien passat dos anys i mig des de la mort de la seva promesa.

El cap li treballava buscant paraules educades de rebuig, però el cos se li va avançar. Tot d’una, el desig el va consumir. Va començar a respondre al petó d’ella amb deler.

Bella va reaccionar amb ànsia a aquell arravatament de passió. Li va agafar les mans i se les va col·locar damunt dels pits, grans i suaus. Woody no va poder evitar un esbufec.

Era fosc, quasi no es veia res, però per les ombres mig desdibuixades entre la vegetació intuïa que allà hi havia una colla de parelles que feien més o menys el mateix.

Bella se li va aferrar al cos i ell va veure que notaria l’erecció. Estava tan excitat que es veia capaç d’ejacular d’un moment a l’altre. Ella també semblava que estigués molt excitada. Es va adonar que, amb gest imperiós, li descordava els pantalons. Va sentir la fredor de les mans de la noia en el penis calent; l’hi va fer sortir de la roba i tot seguit, per a sorpresa i emoció d’ell, se li va agenollar al davant. En el moment que Bella cloïa els llavis a la punta, ell li va deixar anar el raig incontrolable a la boca, que va començar a xuclar i llepar, febril.

Un cop superat el clímax, la noia va continuar besant-l’hi fins que es va ablanir. Aleshores, l’hi va tornar al seu lloc i es va aixecar.

—Que excitant! —va murmurar ella—. Gràcies.

Woody també l’hi volia agrair, però en comptes de dir res, la va abraçar ben fort. Estava tan agraït, que hauria plorat i tot. No era conscient de fins a quin punt aquella nit necessitava l’afecte d’una dona. S’havia lliurat d’una mena d’ombra.

—No et sé explicar… —va començar, però no va trobar paraules per comunicar-li el que havia significat per a ell.

—Doncs no ho facis —va respondre Bella—. De tota manera, ja ho sé. Ho he notat.

Van arribar a la porta del carrer.

—Podríem… —va dir Woody.

Ella li va posar un dit als llavis per fer-lo callar.

—Vés a guanyar la guerra —va dir.

Bella va entrar a l’edifici.





V


Feia un temps que, quan Daisy anava a l’església el diumenge, cosa que no feia sovint, evitava freqüentar les parròquies de l’elit del West End, que l’havien rebutjat, i agafava el metro fins a Aldgate, per assistir al servei de l’Església de l’Evangeli del Calvari. Les diferències doctrinals eren marcades, però a ella li era igual. El cant era millor a l’East End.

Aquell dia, ella i Lloyd hi van arribar cadascú pel seu compte. La gent d’Aldgate la coneixia i li agradava de tenir una aristòcrata esgarriada en un d’aquells bancs ordinaris; ara bé, hauria estat estirar massa la tolerància obligar-los a veure-hi entrar una dona casada i separada de bracet del seu amic. Billy, el germà d’Ethel, havia dit: «Jesucrist no va condemnar l’adúltera, però li va dir que no pequés més».

Durant el servei, va estar pensant en Boy. Havien estat sinceres aquelles paraules conciliadores de la nit anterior, o només eren el fruit de l’estovament de la borratxera? Fins i tot havia encaixat amb Lloyd abans d’anar-se’n. Això podia significar el perdó? Es va repetir, però, que no podia tenir gaires esperances. Boy era la persona més egocèntrica que havia conegut a la vida, pitjor que el seu pare o que el seu germà Greg.

En sortir de l’església, Daisy se solia quedar a dinar a casa d’Eth Leckwith, però aquell dia va deixar Lloyd amb la família i se’n va anar de pressa.

Va tornar al West End i va trucar a la porta de cal seu marit, a Mayfair. El majordom la va fer passar a la sala d’estar dels matins.

Al cap d’un moment hi va comparèixer Boy, exaltat.

—Què carai és tot això? —va exclamar, bo i llançant-li un diari.

L’havia vist d’aquell humor moltes vegades i no li tenia por. Només en una ocasió li havia alçat la mà per pegar-la. Ella havia agafat un canelobre pesant i l’havia amenaçat de tornar-s’hi. Ell no va intentar-ho mai més.

No estava espantada, però sí decebuda. L’havia vist de tan bon humor la nit anterior… «És clar que potser encara pot venir a la raó», va pensar.

—Què ha passat que t’hagi contrariat tant? —li va dir, tota tranquil·la.

—Mira aquest coi de diari.

Ella es va inclinar per agafar-lo. Era l’edició del dia del Sunday Mirror, un diari sensacionalista d’esquerres. A la primera pàgina hi havia una fotografia del nou cavall de Boy, Lucky Laddie, i el titular:


LUCKY LADDIE:

PEL PREU DE

28 MINERS



La història de la compra de Boy a un preu rècord havia sortit a la premsa del dia anterior, però al Mirror d’aquell dia hi havia un article d’opinió en què l’autor, escandalitzat, puntualitzava que el preu del cavall, vuit mil quatre-centes lliures, era exactament vint-i-vuit vegades superior a la indemnització estàndard, tres-centes lliures, que es pagava a la vídua d’un miner que moria en un accident a la mina.

I la riquesa de la família Fitzherbert venia de les mines de carbó.

—El meu pare està enfurismat —va dir Boy—. Donava per fet que el govern de la postguerra el faria ministre d’Afers Estrangers. Probablement això li ha llevat les possibilitats.

—Vols fer el favor d’explicar-me quina culpa hi tinc jo, en tot plegat? —va dir Daisy, exasperada.

—Mira qui ha escrit l’article dels pebrots!

Daisy ho va mirar.


BILLY WILLIAMS

PARLAMENTARI PER ABEROWEN



—L’oncle del teu xicot! —va bramar Boy.

—I tu et penses que m’ho consulta, abans d’escriure un article?

—Per una raó o altra, aquesta família ens odia! —va saltar ell, assenyalant-la amb el dit.

—Consideren que és injust que feu tants diners del carbó quan els miners reben un tracte pèssim. No sé si saps que estem en guerra.

—Tu vius d’uns diners heretats —va respondre ell—. I anit no vaig veure gaires demostracions de l’austeritat del temps de guerra a la festa del teu pis a Piccadilly.

—Tens raó —va dir Daisy—. Però jo feia una festa per als militars i tu t’has gastat una fortuna en un cavall.

—Els diners són meus!

—Però els has tret del carbó.

—T’has passat tant de temps al llit amb aquest bord de Williams que ja t’has fet bolxevic, maleït sia!

—Una cosa més que ens separa. De debò que vols continuar casat amb mi, Boy? Podries trobar algú que et convingués més. La meitat de les noies de Londres donarien el que fos per convertir-se en la vescomtessa d’Aberowen.

—No penso moure un dit per aquesta maleïda família Williams. En fi, ahir vespre vaig saber que el teu amic vol entrar al Parlament.

—Seria un parlamentari com n’hi ha pocs.

—Amb tu a remolc, no. Ni tan sols sortiria elegit. És un coi de socialista. I tu, una exfeixista.

—Ja hi havia pensat. Sé que podria ser una mica problemàtic…

—Problemàtic? Una barrera insuperable. Tu espera que surti als diaris! Et martiritzaran com han fet amb mi avui.

—Suposo que passaràs la informació al Daily Mail.

—No caldrà, ja ho faran els seus adversaris. Tingues en compte qui t’ho diu. Amb tu al costat, en Lloyd Williams no té ni la més petita possibilitat.





VI


Els cinc primers dies de juny, el tinent Woody Dewar i la seva secció de paracaigudistes, i aproximadament un miler més, es van mantenir aïllats en un aeròdrom del nord-oest de Londres. Un hangar d’aviació es va convertir en un dormitori gegantí amb centenars de catres col·locats en llargues fileres. Per entretenir-los durant l’espera, els projectaven pel·lícules i els posaven discos de jazz.

Tenien com a objectiu Normandia. A través d’un minuciós pla de distracció, els aliats havien intentat convèncer l’alt comandament alemany que el blanc se situaria a uns tres-cents quilòmetres al nord-est de Calais. Si els alemanys s’ho havien empassat, les forces de la invasió no trobarien una resistència gaire contundent, si més no les primeres hores.

Els paracaigudistes havien de cobrir la primera tongada en plena nit. La segona estaria formada per la força principal de cent trenta mil homes, a bord d’una flota de cinc mil vaixells, que desembarcarien a trenc d’alba a les platges de Normandia. Quan hi arribessin, els paracaigudistes ja haurien destruït els posts fortificats de terra endins i controlat les vies de comunicació clau.

La secció de Woody havia d’apoderar-se d’un pont que travessava un riu en una petita població anomenada Église-des-Sœurs, a quinze quilòmetres de la costa. Un cop el tinguessin, l’haurien de controlar i bloquejar el pas a qualsevol unitat alemanya enviada per reforçar la platja, fins que els atrapés la força principal. Caldria evitar com fos que els alemanys volessin el pont.

Mentre esperaven la llum verda, Ace Webber va organitzar una marató de pòquer: va guanyar mil dòlars i els va tornar a perdre al cap de poc. Cameron, «l’Esquerrà», anava netejant i greixant de manera obsessiva la carrabina lleugera semiautomàtica M1, el model de culata plegable de les tropes aerotransportades. Lonnie Callaghan i Tony Bonanio, que no es podien veure gaire, anaven cada dia a missa junts. Pete Schneider, «el Furtiu», anava esmolant el ganivet de comando que havia comprat a Londres i havia arribat a un punt que s’hi hagués pogut afaitar i tot. Patrick Timothy, un que s’assemblava a Clark Gable i portava un bigoti com ell, tocava sempre la mateixa tonada amb l’ukelele, cosa que exasperava tothom. El sergent Defoe escrivia cartes a la seva dona, les estripava i començava altre cop. Mack Trulove i Joe Morgan, «el Fumador», s’afaitaven mútuament el cap, convençuts que així facilitaven als metges la cura de les ferides en aquesta part del cos.

La majoria tenia un malnom o altre. Woody havia descobert que a ell li deien «l’Escocès».

S’havia establert el dia D per al diumenge 4 de juny i posteriorment s’havia ajornat pel mal temps.

El dilluns 5 de juny, al vespre, el coronel va fer un discurs:

—Soldats! —va cridar—. Aquesta nit envairem França!

Tots van expressar a crits l’aprovació. A Woody li va semblar irònic. En aquell hangar estaven segurs i protegits, però frisaven per ser allà dalt, saltar dels avions i aterrar en braços de les tropes enemigues que els volien matar.

Els van portar menjar especial: hi havia bistec, porc, pollastre, patates fregides i gelat per a tothom. Woody no va tastar res. Tenia més idea que els altres del que els esperava i no s’hi volia encarar amb la panxa plena. Va prendre un cafè i va menjar un dònut. El cafè era americà, aromàtic i deliciós, no com aquell beuratge espantós que servien els britànics, quan n’hi havia, tot s’ha de dir.

Es va treure les botes i es va estirar al catre. Va pensar en Bella Hernández, en el seu somriure esbiaixat i aquells pits tan suaus.

Sense quasi adonar-se’n va sentir que sonava una sirena.

Per un moment, Woody va pensar que es despertava d’un malson en què se n’anava a la batalla a matar gent. Després es va adonar que allò era real.

Tots els soldats es van posar la granota i van aplegar l’equip. Hi havia material per parar un tren. Però una part era essencial: una carrabina amb cent cinquanta unitats de munició de 30; granades antitanc; una bomba petita coneguda com a granada Gammon; racions K; pastilles per potabilitzar l’aigua; una farmaciola de primers auxilis amb morfina. Entre els objectes de què haguessin pogut prescindir hi havia una pala plegable, articles d’afaitar i un llibre de frases en francès. Anaven tan carregats que els més baixets van patir per arribar als avions, que els esperaven, alineats, a la pista a les fosques.

Els avions de transport eren Skytrains C-47. Woody va tenir la sorpresa de veure, malgrat la tènue llum, que hi havien pintat unes vistents ratlles negres i blanques.

—És per evitar que ens disparin els inútils dels nostres! —va dir el pilot, el capità Bonner, un tipus malhumorat del Midwest.

Abans de pujar a l’avió, els van pesar tots. Callaghan i Bonanio portaven uns bazuques desmuntats en unes bosses que els penjaven de les cames, que els afegien trenta-sis quilos al pes corporal. En veure que el total pujava tant, el capità Bonner es va enfurismar.

—M’està sobrecarregant —va dir cridant a Woody—. Jo no arrenco el vol amb tanta collonada!

—No és decisió meva, capità —va respondre Woody—. Parli’n amb el coronel.

El sergent Defoe va ser el primer de pujar i se’n va anar cap al davant de l’avió, a tocar de la volta que portava a la cabina de vol. Seria l’últim de saltar, i qualsevol que tot d’una es mostrés renuent al salt a última hora rebria una bona empenta de Defoe.

Van haver d’ajudar Callaghan i Bonanio a pujar l’escala, ja que a més de l’equipatge que portaven tots, traginaven les bosses dels bazuques subjectades a les cames. Woody, com a cap de secció, va pujar l’últim. Seria el primer de sortir, i el primer d’arribar a terra.

L’interior era una mena de tub amb una filera de seients metàl·lics senzills a una banda i l’altra. Amb tant d’equipatge que duien al damunt, tothom tenia problemes a l’hora de cordar-se el cinturó de seguretat; alguns ni es van molestar a fer-ho. De cop es van tancar les portes i es va sentir el bramul dels motors.

Woody estava emocionat i alhora espantat. Sabia que era irracional, però desitjava que comencés la batalla. Se sorprenia ell mateix de la impaciència que sentia per arribar a terra, encarar-se amb l’enemic i disparar les armes que duia. Volia que s’acabés l’espera.

Es preguntava si tornaria a veure Bella Hernández.

Li va semblar que notava una certa resistència en l’avió, que avançava feixugament per la pista. Amb penes i treballs va agafar velocitat. Semblava que no s’enlairaria mai. Sense ni adonar-se’n, Woody es preguntava quina llargada devia tenir aquella maleïda pista. A la fi es va enlairar. Gairebé no tenia sensació de volar i va pensar que l’aparell es devia mantenir a uns metres de terra. Aleshores va mirar enfora. Seia a tocar de l’última de les set finestretes de l’aparell, al costat de la porta, i veia com anaven perdent força els llums mig entelats de la base. Ja eren en ple vol.

El cel estava tapat, però els núvols es veien lluminosos, probablement perquè la lluna s’havia alçat darrere seu. A cada punta d’ala hi havia un llum blau, i Woody veia que l’avió avançava en formació amb d’altres, bo i creant entre tots una «V» gegantina.

A la cabina hi havia tant de soroll que els homes s’havien de cridar a l’orella per entendre’s; la conversa es va acabar ben aviat. Tothom es regirava en aquells seients tan durs, intentant en va trobar una posició còmoda. Alguns havien tancat els ulls, però Woody dubtava que n’hi hagués cap que dormís.

Volaven baix, a no gaire més de tres-cents metres, i de tant en tant Woody veia la lluïssor platejada dels rius i els llacs. En un punt determinat, va entreveure una munió de gent, centenars de cares que miraven els avions que rugien al cel. Woody sabia que hi havia més de mil avions volant alhora pel sud d’Anglaterra i va pensar que, des de terra, l’espectacle devia ser extraordinari. Se li va ocórrer que aquella gent estava observant com es feia la història, i que ell en formava part.

Al cap de mitja hora van travessar les platges de les vacances dels anglesos i es van situar sobre el mar. Un raig de lluna es va filtrar entre un núvol i Woody va veure els vaixells. No donava crèdit al que veia: una ciutat flotant, embarcacions grans i petites que navegaven en fileres irregulars i recordaven conjunts de cases dels carrers de les ciutats, a milers, tantes com n’abraçava la vista. No va tenir temps d’ensenyar als seus companys aquella extraordinària panoràmica perquè els núvols van tornar a tapar la lluna i la imatge va desaparèixer com en un somni.

Dibuixant una llarga corba, els avions van tombar cap a la dreta, amb l’objectiu d’arribar a França per la part occidental de la zona on havien de saltar i seguir després la costa en direcció a llevant, per controlar la seva posició en relació amb les característiques del terreny per estar segurs que els paracaigudistes aterrarien on calia.

Les illes Anglonormandes, britàniques tot i que més a prop de França que del Regne Unit, havien estat ocupades per Alemanya a final de la batalla de França, el 1940; en aquells moments, mentre les forces aèries sobrevolaven les illes, les bateries antiaèries alemanyes obrien foc. A tan poca altura, els Skytrains eren terriblement vulnerables. Woody va veure que el podien matar fins i tot abans d’arribar al camp de batalla. No podia suportar la idea de morir d’una manera tan inútil.

El capità Bonner va fer una ziga-zaga per evitar el foc antiaeri. Woody es va alegrar que fes la maniobra, però després va veure que produïa uns efectes lamentables en els homes. Tothom es va marejar, Woody inclòs. El primer afectat va ser Patrick Timothy, que va vomitar a terra. Aquella sentor va fer que la resta encara es trobés més malament. Pete el Furtiu, va ser el segon, i després d’ell van vomitar uns quants alhora. S’havien enfarfegat de carn i de gelat i en aquell moment tot anava a fora. L’olor era fastigosa i el terra va quedar llisquent i repugnant.

En deixar les illes enrere, la navegació es va redreçar. Al cap d’uns minuts es va veure la costa francesa. L’avió es va decantar i va girar a l’esquerra. El copilot es va aixecar i va dir alguna cosa a cau d’orella al sergent Defoe, que es va tombar cap a la secció ensenyant-los els deu dits. Deu minuts per saltar.

L’avió, que anava a una velocitat de creuer de dos-cents cinquanta quilòmetres per hora, va alentir la marxa fins a arribar a uns cent cinquanta; la velocitat adequada per al salt amb paracaigudes.

Tot d’un plegat van entrar en una zona de boira tan espessa, que tapava el llum blau de la punta de l’ala i tot. A Woody, se li va accelerar el cor. Això era molt perillós per als avions que volaven en formació tancada. Que tràgic que seria morir en un accident d’aviació, sense ni haver entrat en combat. Però Bonner no podia fer res més que volar recte endavant, en equilibri, i esperar el millor. Qualsevol canvi de direcció podia provocar una col·lisió.

L’avió va deixar el banc de boira tan de pressa com hi havia entrat. A banda i banda, els altres avions mantenien com per miracle la formació.

Pràcticament en el mateix instant es va iniciar el foc antiaeri, que anava produint mortífers esclats enmig de les atapeïdes fileres d’avions. Woody sabia que, en circumstàncies com aquelles, el pilot tenia ordres de mantenir la velocitat i de volar directament cap a la zona prevista. Però Bonner va desafiar les ordres i va trencar la formació. El brogit dels motors era infernal. Va iniciar altre cop el moviment de ziga-zaga. Quan augmentava la velocitat de l’aparell, baixava el morro de l’avió. Mirant per la finestra, Woody va veure que molts altres pilots també s’havien saltat la disciplina. No havien pogut controlar l’impuls de salvar la vida.

Es va encendre el llum vermell que hi havia sobre la porta: faltaven quatre minuts per al salt.

Woody estava segur que la tripulació s’havia precipitat a l’hora d’encendre aquell llum, desesperada per descarregar els homes i volar cap a lloc segur. Però ells tenien els mapes i no els ho podia discutir.

Es va aixecar.

—Drets i enganxats! —va cridar.

La majoria dels soldats no el van sentir, però van saber què deia. Es van alçar i cadascun d’ells va anar subjectant la línia estàtica del paracaigudes al cable que recorria el sostre de l’avió, perquè no poguessin caure de manera accidental. Quan la porta es va obrir es va sentir el bramul del vent. L’avió encara anava massa de pressa. El salt a aquella velocitat era més dificultós, però aquest no era el problema principal. El pitjor era que aterrarien més allunyats els uns dels altres, i a Woody li costaria més trobar els seus homes a terra, amb la qual cosa es demoraria l’arribada a l’objectiu i la missió començaria amb retard. Va maleir Bonner.

El pilot va continuar decantant-se cap a una banda i l’altra, esquivant el foc antiaeri. Als homes, els costava de mantenir els peus en aquell terra relliscós pels vòmits.

Woody va mirar enfora per la porta oberta. Bonner havia perdut altura en l’intent de guanyar velocitat i en aquells moments l’avió volava a cent cinquanta metres: massa baix. Potser no hi hauria temps perquè els paracaigudes s’obrissin del tot abans d’arribar a terra. Va dubtar un moment i després va indicar al seu sergent que s’acostés.

Defoe se li va posar al costat, va mirar avall i va fer que no amb el cap.

—Si saltem des d’aquesta altura, la meitat es trencaran els turmells —li va bufar a l’orella—. Els que porten els bazuques es mataran.

Woody va prendre una decisió.

—Vigili que no salti ningú! —va cridar a Defoe.

Tot seguit va desenganxar la seva línia estàtica i va tirar endavant, obrint-se pas entre la doble filera d’homes, fins a la cabina. Hi va trobar els tres membres de la tripulació.

—Amunt! Amunt! —va cridar a plena veu.

—Cap a la porta i a saltar! —va replicar Bonner.

—A aquesta altura no saltarà ningú! —Woody es va inclinar endavant assenyalant l’altímetre, que marcava cent quaranta-cinc metres—. És un suïcidi!

—Fora de la cabina, tinent. És una ordre.

Bonner estava per damunt d’ell, però Woody es va mantenir ferm.

—Fins que no hàgim guanyat altura, no.

—Si no salten ara, haurem passat la zona marcada!

—Amunt, cony de talòs! Amunt! —Woody estava perdent els estreps.

Bonner estava enfurismat, però l’altre no es movia. Woody sabia que el pilot no tornaria a la base amb l’avió ple. Hauria d’enfrontar-se a una investigació militar que li exigiria explicacions sobre el problema que hi havia hagut. I aquell vespre, Bonner ja havia desobeït prou ordres. Deixant anar un renec, va accionar la palanca de comandament. La part de davant de l’aparell es va alçar a l’acte; l’avió va començar a guanyar altura i a perdre velocitat.

—Satisfet? —va exclamar Bonner amb un esbufec.

—Ni de conya! —Woody no estava disposat a anar-se’n cap al darrere i donar a Bonner l’oportunitat d’invertir la maniobra—. Saltarem a tres-cents metres.

Bonner va pitjar al màxim l’accelerador. Woody no apartava la vista de l’altímetre.

Quan va arribar a tres-cents, se’n va anar. Va passar entre els seus homes, va arribar a la porta, va mirar a fora, va donar el vistiplau a tots i es va llançar.

El paracaigudes se li va obrir de seguida. La baixada va ser ràpida mentre l’aire en desplegava la vela i després la caiguda es va anar amortint. Al cap d’uns segons va tocar aigua. Durant una fracció de segon va sentir pànic en pensar que el covard de Bonner l’havia deixat anar al mar. Després, quan amb el peu va tocar terra ferma, o si més no fang tou, va veure que havia anat a parar a un camp inundat.

La seda del paracaigudes li va caure al damunt. Va intentar sortir de tots aquells plecs i descordar-se l’arnès.

Dret, amb mig metre d’aigua als seus peus, va donar un cop d’ull al voltant seu. Allò era un riberal o, més probablement, un camp inundat pels alemanys per impedir la invasió. No hi va veure ningú, ni enemic ni amic, tampoc animals, tot i que hi havia molt poca llum.

Va mirar el rellotge —eren les tres i quaranta minuts de la matinada—, després va consultar la brúixola i es va orientar.

Tot seguit va treure la carrabina M1 de la funda i en va desplegar la culata. Va posar un carregador de quinze cartutxos a la ranura i va fer córrer la palanca per introduir-ne un a la recambra. Finalment va fer girar la palanca de seguretat i la va col·locar en la posició de desbloqueig.

Es va ficar la mà a la butxaca i en va treure un petit objecte de llautó que semblava una joguina. El va prémer i va sentir el característic clic. Cadascú en duia un perquè es poguessin reconèixer en la foscor sense haver de recórrer a les contrasenyes en anglès.

Quan va estar a punt, va donar un altre cop d’ull al voltant.

Va tornar a prémer dues vegades l’estri de llautó per veure què passava. Al cap d’un moment, li va arribar, d’allà davant mateix, un clic de resposta.

Va avançar amb els peus a l’aigua. Va sentir olor de vomitat.

—Qui hi ha? —va dir fluixet.

—En Patrick Timothy.

—Sóc el tinent Dewar. Segueixi’m.

Timothy havia estat el segon de saltar, de manera que Woody es va imaginar que si continuava en la mateixa direcció, probablement trobaria els altres.

Uns cinquanta metres més enllà va topar amb Mack i Joe el Fumador, que s’havien trobat.

Van sortir de l’aigua i van anar a parar a una carretera estreta, on van ensopegar amb les primeres baixes. Lonnie i Tony, que duien els bazuques a les bosses lligades a les cames, havien aterrat amb un impuls excessiu.

—Em sembla que en Lonnie és mort —va dir Tony.

Woody ho va comprovar: tenia raó. Lonnie no respirava. Semblava que s’havia trencat el coll. Tony no es podia moure; Woody va pensar que es devia haver trencat la cama. Li va posar una injecció de morfina i el va arrossegar fora de la carretera, cap al camp contigu. S’hi hauria d’esperar fins que arribés el personal mèdic.

Woody va dir a Mack i a Joe el Fumador que amaguessin el cos de Lonnie, no fos cas que atragués els alemanys i descobrissin en Tony.

Després va intentar fer-se una idea del paisatge, forçant la vista per situar alguna cosa que sortís al mapa. Una tasca que li va semblar impossible, sobretot a les fosques. Com podia portar aquells homes cap a l’objectiu si no sabia on era? De l’única cosa que podia estar mitjanament segur era que no havien anat a parar a on tenien previst.

Va sentir un soroll estrany i, al cap d’un moment, va veure una llum.

Va fer un gest als altres perquè s’ajupissin.

Els paracaigudistes no feien servir llanternes i els francesos estaven sota el toc de queda, per tant, el més probable era que se’ls acostés un soldat alemany.

En la tènue llum, Woody va veure una bicicleta.

Es va aixecar i la va apuntar amb la carrabina. Va pensar a disparar immediatament, però no va ser capaç de fer-ho.

—Halt! Arrêtez! —va cridar.

La bicicleta es va aturar.

—Ei, tinent! —va dir el ciclista, i Woody va reconèixer la veu d’Ace Webber i va abaixar l’arma.

—D’on l’has tret, aquesta bicicleta? —li va preguntar, intrigat.

—De fora d’una casa de pagès —va respondre Ace, lacònic.

Woody va dirigir el grup en la direcció d’on venia Ace, pensant que era més probable trobar els altres en aquell indret. Inquiet, va intentar identificar alguna característica del terreny que s’assemblés al que deia el mapa, però era massa fosc. Se sentia inútil, estúpid. Era l’oficial i li tocava resoldre aquell tipus de problemes.

Pel camí, van anar aplegant part de la secció. Van arribar a un lloc on hi havia un molí de vent. Woody va decidir que no podia continuar gaire temps més a les palpentes, de manera que va anar cap a la casa del molí i va picar a la porta.

Es va obrir una finestra de dalt i un home va dir en francès:

—Qui hi ha?

—Els americans —va respondre Woody—. Vive la France!

—Què volen?

—Alliberar-lo —va respondre Woody en un francès de llibre—. Però primer m’interessaria que em donés un cop de mà amb el mapa.

—Ja baixo —va dir l’home, rient.

Al cap d’un minut, Woody estenia el mapa de seda a la taula ben il·luminada de la cuina d’aquella casa. El francès li va ensenyar on era. La cosa no estava tan malament com havia temut. Tot i el pànic del capità Bonner, només eren a sis quilòmetres al nord-est d’Église-des-Sœurs. L’home li va marcar al mapa la ruta millor.

Va entrar a la cuina una nena d’uns tretze anys amb camisa de dormir.

—La mare diu que és americà —va dir a Woody.

—Exactament, mademoiselle —va respondre ell.

—Coneix la Gladys Angelus?

Woody es va posar a riure.

—Doncs resulta que sí. La vaig veure un dia al pis del pare d’un amic meu.

—És guapa de debò de debò?

—Més guapa que com surt a les pel·lícules i tot.

—Ja m’ho semblava!

L’amo de la casa el va convidar a un got de vi.

—No, gràcies —va dir Woody—. Potser quan hàgim guanyat. —L’home li va fer un petó a cada galta.

Se’n va tornar a fora i va dirigir la secció cap a Église-des-Sœurs. Comptant-s’hi ell mateix, ja s’havien aplegat nou dels divuit homes que havien saltat. Havien tingut dues baixes, un mort, Lonnie, i un ferit, Tony, i encara n’hi havia set de perduts. Tenia ordres de no perdre gaire temps intentant trobar tothom. De seguida que en reunís prou per a la missió que li havien assignat, havia de tirar endavant cap a l’objectiu.

En aquell moment en va sorgir un dels set que faltaven. Pete el Furtiu va sortir d’una rasa i es va afegir a la colla amb un «Ei, gent» com si fos el més natural del món.

—Què hi feies, aquí? —li va preguntar Woody.

—Em pensava que éreu alemanys —va respondre ell—. M’amagava.

Woody havia vist el pàl·lid reflex de la seda del paracaigudes a la rasa. Devia haver estat allí amagat des del moment que havia arribat a terra. Segur que havia patit un atac de pànic i s’hi havia arraulit. Woody va fer veure que es creia el que li deia.

Qui Woody tenia ganes de trobar era el sergent Defoe, un militar amb experiència; comptava que seria la seva mà dreta. Però no se’l veia enlloc.

S’acostaven a una cruïlla quan van sentir soroll. Woody va reconèixer un motor al ralentí i dues o tres veus que conversaven. Va fer posar els homes de quatre grapes i van avançar a rossegons.

Va mirar enlaire i va veure un home dalt d’una moto que s’havia aturat a parlar amb altres dos que anaven a peu. Tots portaven uniforme. Parlaven alemany. A la cruïlla mateix hi havia un edifici que podia ser una taverna o una fleca.

Va decidir esperar. Potser se n’anirien. Volia que el seu grup avancés silenciosament i passés inadvertit tant de temps com fos possible.

Al cap de cinc minuts ja se li havia acabat la paciència. Es va tombar.

—Patrick Timothy —va dir entre dents.

—Ei, Pat el Vòmits! L’Escocès et demana.

Timothy va avançar arrossegant-se. Encara feia pudor de vomitat, i per això s’havia guanyat aquest malnom.

Woody havia vist Timothy jugant a beisbol i sabia que era capaç de tirar fort i amb precisió.

—Llança una granada a aquella moto —li va dir.

El noi va agafar la granada de la bossa, en va estirar l’anella i la va llançar.

Es va sentir un espetec.

—Què ha estat això? —va dir un dels homes, en alemany. Tot seguit va explotar la granada.

Hi va haver dues explosions: la primera va tirar a terra tots tres alemanys; la segona venia del dipòsit de la moto, que va petar i va escampar flames tot al voltant, els homes es van cremar i van deixar una forta olor de carn socarrimada.

—No us moveu d’aquí! —va cridar Woody a la secció. Va observar l’edifici. Hi havia algú a dins? Van passar cinc minuts i no es va obrir cap finestra ni cap porta. O bé aquell lloc era buit o els seus ocupants s’havien amagat sota el llit.

Woody es va aixecar i va fer un gest a la secció per indicar-los que tothom fes el mateix. Tenia una sensació estranya quan va estrompassar els esgarrifosos cadàvers dels tres alemanys. Ell n’havia ordenat la mort: eren homes que tenien mare, pare, dona o promesa, potser fins i tot fills i filles. I havien quedat fets un horrorós embull de sang i carn cremada. S’hauria d’haver sentit triomfant. Era la seva primera topada amb l’enemic i l’havia vençut. Però estava un pèl marejat.

Quan van ser a la cruïlla, va fer accelerar el pas del grup i va ordenar als seus homes que no parlessin ni fumessin. Per mantenir l’energia, es va menjar una barreta de xocolata de ració D, una mena de ciment ensucrat.

Mitja hora més tard va sentir un cotxe i va ordenar que tothom s’amagués en un camp. El vehicle anava de pressa i portava els llums encesos. Probablement era alemany, però els aliats enviaven també jeeps amb planadors, juntament amb armament antitanc o altres peces d’artilleria, de manera que podia ser un vehicle dels seus. Es va ajeure sota una tanca a esperar que passés.

Anava tan de pressa que no el va poder identificar. Es va preguntar si no hauria hagut de dir a la secció que disparés contra el vehicle. No, va pensar, en definitiva valia més que se centressin en la seva missió.

Van passar tres poblets, que Woody va anar situant al mapa. Van sentir lladrucs de gos, però ningú no va sortir a veure què passava. Ja es veia que els francesos havien après a cuidar-se de les seves coses mentre durava l’ocupació de l’enemic. Era inquietant arrossegar-se per aquelles carreteres a les fosques, armats fins a les dents, passant per davant de cases tranquil·les, on els habitants dormien, inconscients del mortífer material que circulava a fora.

A la fi van arribar als encontorns d’Église-des-Sœurs. Woody va ordenar un breu descans. Els nois es van endinsar en un bosquet i es van asseure a terra. Van beure de les cantimplores i van fer una queixalada de les racions que duien, però Woody no els deixava fumar: la resplendor d’un cigarret es podia veure de molt lluny.

Va pensar que la carretera que seguien els havia de portar directament al pont. No disposava d’informació sòlida sobre la vigilància que hi havia. Els aliats havien decidit que era important; per tant, els alemanys també ho devien veure així i l’havien de tenir sota vigilància; ara bé, tant hi podia haver un sol home amb un fusell com tota una secció. No podia planificar l’assalt fins que no veiés l’objectiu.

Després de reposar uns minuts, van tirar endavant. Ja no havia d’insistir en el silenci: els seus homes intuïen el perill. Passaven sense fer remor per carrers, cases, esglésies i botigues, arrambant-se als edificis, forçant la vista en la tenebrosa nit, sobresaltant-se davant del més petit soroll. Tot d’una, un estossec procedent d’una casa on hi havia una finestra oberta va estar a punt de fer disparar la carrabina a Woody.

Église-des-Sœurs no era exactament un poblet, més aviat semblava una vila. Woody va veure el reflex platejat del riu abans del que esperava. Va alçar una mà perquè tothom s’aturés. El carrer principal feia una baixada suau i un lleuger angle cap al pont, de manera que oferia una bona perspectiva. El curs de l’aigua devia fer uns trenta metres d’amplada i el pont tenia un sol arc corbat. Va pensar que devia ser una estructura vella, perquè era tan estret que no hi podien coincidir dos cotxes.

El pitjor de tot era que hi havia un fortí a cada extrem, dues cúpules idèntiques de formigó amb escletxes horitzontals per disparar. Entre fortí i fortí, un parell de sentinelles patrullaven el pont. Cadascun d’ells estava situat en un dels extrems. El que tenien més a prop parlava a través de l’espitllera, probablement amb qui hi havia a dins. Després tots dos van caminar cap al mig i van mirar per damunt de l’estructura cap a l’aigua negra que circulava a sota. No semblava pas que estiguessin nerviosos, cosa que va fer pensar a Woody que no sabien que havia començat la invasió. D’altra banda, tampoc no se’ls veia despreocupats. Estaven alerta, es movien i controlaven al voltant amb certa atenció.

Woody no es podia imaginar quants homes hi devia haver a dins dels fortins, ni si anaven armats. Què hi podia haver darrere d’aquelles espitlleres, metralladores o només fusells? Era molt diferent una cosa de l’altra.

Pensava que tant de bo hagués tingut experiència bèl·lica. Com es podia encarar amb la situació? Rumiava que hi devia haver milers d’homes com ell, joves oficials que se les havien de compondre sobre la marxa. Si tan sols hagués pogut comptar amb el sergent Defoe…

El sistema més senzill de neutralitzar el fortí consistia a acostar-s’hi amb molt de compte i col·locar una granada en una de les obertures. Un que en sabés, es podia arrossegar fins al fortí que tenien més a prop sense que el veiés ningú. Però Woody veia que els havia d’abordar tots dos alhora, altrament, l’atac al primer avisaria els ocupants del segon.

Com podria arribar al fortí més allunyat sense que el veiessin els sentinelles que patrullaven?

Va notar que els seus homes s’inquietaven. No els agradava pensar que el seu cap no estava prou segur del que havien de fer.

—Tu, Furtiu —va dir—, arrossega’t fins al fortí que tenim més a la vora i tira-hi una granada per l’espitllera.

Pete el va mirar, horroritzat, però va respondre:

—Entesos, tinent.

Tot seguit, va avisar els dos millors tiradors de la secció.

—Fumador i Mack —va dir—. Trieu cadascun un sentinella. De seguida que en Pete tingui la granada a punt, encarregueu-vos dels sentinelles.

Els dos homes van fer un gest d’assentiment i van alçar les armes.

Com que no podia comptar amb Defoe, va decidir que el seu ajudant seria Ace Webber. En va triar quatre més i els va dir:

—Aneu-vos-en amb ell. Tan bon punt comencin els trets, travesseu el pont i assalteu el fortí de l’altra banda. Si sou prou ràpids, enganxareu els de dins desprevinguts.

—Va bé, tinent —va respondre Ace—. Aquests malparits no sabran ni d’on els vénen el trets.

«El to agressiu és per dissimular que està esporuguit», va pensar Woody.

—Els que no vagin al grup de l’Ace, que em segueixin cap al fortí que tenim més a prop.

A Woody li feia angúnia assignar a Ace i a aquell grup la part més perillosa i quedar-se ell en una posició relativament més segura al fortí de més a la vora. Però li havien inculcat que un oficial no havia de posar en perill la seva vida si no era imprescindible, perquè podia deixar els homes sense direcció.

Van avançar cap al pont, amb Pete al capdavant. Era un moment perillós. Deu homes junts en un carrer no podien passar desapercebuts gaire estona, encara que fos de nit. Qualsevol que mirés cap allà notaria el moviment.

Si l’alarma es desencadenava massa aviat, Pete no arribaria al fortí i la secció perdria l’avantatge de la sorpresa.

Era una bona caminada.

Pete va arribar a una cantonada i es va aturar. Woody es va imaginar que s’esperava que el sentinella de més a prop s’allunyés del fortí i avancés cap al mig del pont.

Els dos tiradors van trobar un lloc per cobrir-se i s’hi van col·locar.

Woody va posar un genoll a terra i va indicar als altres que fessin el mateix. Tots tenien la vista clavada en el sentinella.

L’home va fer una llarga pipada al cigarret, el va llençar, en va trepitjar la burilla i va deixar anar un gran núvol de fum. Després es va posar ben dret, es va carregar el fusell a l’espatlla i va iniciar la ronda.

El sentinella de l’altre extrem va fer el mateix.

Pete va córrer fins a la cantonada següent i va arribar al final del carrer. Es va posar de quatre grapes i va travessar, lleuger, la carretera. Va arribar al fortí i es va alçar.

Ningú no l’havia vist. Els dos sentinelles s’anaven acostant l’un a l’altre.

Pete va agafar la granada i en va estirar l’anella. Va esperar uns segons. Woody va pensar que no volia que els de dins tinguessin temps de rebotre-la enfora.

Pete va fer la volta a l’edificació i va deixar anar la granada a dins.

Les carrabines de Joe i Mack van iniciar el tiroteig. El sentinella de més a prop va caure, però l’altre va quedar il·lès. Va tenir la sang freda de no girar cua i sortir corrent; al contrari, en un acte de valentia, va posar un genoll a terra i es va despenjar el fusell. De tota manera, no va ser prou ràpid: les carrabines van tornar-hi a dir la seva, quasi simultàniament, i l’home va caure sense haver tingut temps de disparar.

Aleshores, la granada de Pete va explotar amb un so somort a dins del fortí de més a prop.

Woody ja corria a tota pastilla amb la resta del grup darrere seu. En uns segons van arribar al pont.

El fortí tenia una porta baixa de fusta. La va obrir, hi va entrar i hi va trobar tres homes amb l’uniforme alemany morts a terra.

Es va acostar al forat i va mirar enfora. Ace i els altres quatre travessaven el pont com una exhalació, disparant contra el fortí de més enllà. El pont només feia uns trenta metres, però a ells els en van sobrar quinze. Quan van arribar al mig, una metralladora va obrir foc. La colla va quedar atrapada en un passadís estret sense cap mena de cobertura. La metralladora repicava desfermadament i en uns segons tots cinc van ser a terra. L’arma va continuar uns segons més, fins a estar segurs que tots eren morts, i que també ho eren els dos sentinelles alemanys.

Quan es va acabar el soroll, tots van quedar immòbils.

Es va fer el silenci al pont.

—Senyor Déu meu! —va exclamar Cameron l’Esquerrà, que era al costat de Woody.

Woody tenia ganes de plorar. Havia enviat deu homes a la mort, cinc compatriotes i cinc alemanys, i, amb tot, no havia assolit l’objectiu. L’enemic encara tenia l’altra banda del pont i podia impedir que els aliats el travessessin.

Li quedaven quatre homes. Si feien un altre intent, si corrien junts a través del pont, podien deixar-hi tots la pell. Li calia un nou plantejament.

Va observar la vila. Què podia fer? Tant de bo hagués tingut un tanc.

Havia d’actuar de pressa. Hi podia haver soldats enemics en una altra banda de la població. El tiroteig els podia haver alertat. No trigarien gaire a respondre. Si haguessin aconseguit tots dos fortins, hi podia haver fet front. Ara, tot serien problemes.

Si els homes no podien travessar el pont, va pensar en un moment de desesperació, potser podrien nedar pel riu. Va decidir donar un cop d’ull a la riba.

—Mack i Joe el Fumador —va dir—, dispareu contra l’altre fortí. Mireu si podeu fer-hi entrar una bala per l’espitllera. Manteniu-los distrets mentre investigo per aquí.

Les carrabines van tornar a obrir foc i ell va sortir a fora.

Es va poder protegir a tocar del fortí mentre esguardava el corrent d’aigua. Després va haver d’anar a l’altra banda de la carretera per veure l’extrem més allunyat. Des de la posició de l’enemic no responien al foc.

No hi havia mur al riu, només un pendent de terra que baixava fins a l’aigua. Semblava que a l’altra riba era igual, però no hi havia prou llum per constatar-ho. Una persona que nedés bé el podia travessar. A sota de l’arc quedaria dissimulada i des de la posició de l’enemic no la veurien. Aleshores, es podria repetir a l’altre extrem el que havia fet Pete en el primer: llançar la granada dins el fortí.

Mirant-se l’estructura del pont, va tenir una idea millor. A sota del nivell de l’ampit hi havia un sortint de pedra d’un pam i mig d’amplada. Un home amb sang freda podia arrossegar-s’hi i mantenir-se tota l’estona fora de la vista de l’enemic.

Va tornar al fortí recuperat. L’home més petit era Cameron. A més, era una persona amb empenta, no d’aquells que podien agafar un atac de nervis.

—Cameron —va dir Woody—, sota l’ampit del pont hi ha un sortint que el recorre tot, potser el fan servir els treballadors per a les reparacions. T’hi hauràs d’arrossegar fins a l’altre fortí, per anar-hi a llançar una granada.

—Això està fet —va respondre ell.

Una resposta intrèpida per a algú que acabava de veure morir cinc companys.

—Cobriu-lo —va dir Woody girant-se cap a Mack i el Fumador, que llavors van començar a disparar.

—I si caic a l’aigua? —va preguntar l’Esquerrà.

—Com a molt, l’aigua és a cinc o sis metres —va respondre Woody—. No et passarà res.

—Està bé —va dir ell, i se’n va anar cap a la porta—. De tota manera, sé nedar —va afegir abans de sortir.

Woody va veure que travessava la carretera com una fletxa. Va mirar per damunt de l’ampit, s’hi va encamellar, va passar a l’altre costat i va desaparèixer.

—Bé —va dir als altres—, alto el foc. Ja va cap allà.

Tots van fixar la vista en aquella direcció. Ni un moviment. Woody es va adonar que s’aixecava el dia: es començava a veure la població. Tanmateix, cap dels seus habitants no donava senyals de vida. Sabien el que es feien. Potser hi havia soldats alemanys que es mobilitzaven en algun carrer de prop, però no se sentia res. Es va adonar que agusava l’oïda per si sentia un xaf, atemorit que l’Esquerrà pogués caure al riu.

Un gos petaner, amb la cua recargolada i airosa, travessava el pont a tota metxa. Va ensumar els cadàvers amb curiositat i després va tirar endavant, determinat, com si l’esperés una cita important. Woody va veure que passava per davant del fortí més allunyat i continuava cap a l’altra banda de la vila.

L’alba significava que les forces principals desembarcaven a les platges. Algú havia dit que seria el principal assalt amfibi de la història de la guerra. Es preguntava quina resistència trobarien. No hi havia una persona més desprotegida que un soldat d’infanteria a qui han deixat amb tot l’equipatge enmig de les aigües somes, amb la sorra ben plana al davant, un camp de tir ideal per als que disparaven des de les dunes. Woody agraïa aquell fortí de formigó on es podia resguardar.

L’Esquerrà trigava molt. I si havia caigut a l’aigua sense fer soroll? O havia trobat algun altre entrebanc?

Tot d’una, Woody el va veure: una silueta menuda, caqui, que destacava damunt la barana a l’extrem del pont. Woody no s’atrevia ni a respirar. L’Esquerrà es va agenollar, es va arrossegar fins al fortí i es va aixecar arrambant bé l’esquena a l’edifici arrodonit. Amb la mà esquerra va agafar una granada. En va estirar l’anella, va esperar uns segons, va allargar el braç i va fer passar la granada per l’espitllera.

Woody va sentir el bum de l’explosió i va veure una fogonada refulgent a través de les obertures. L’Esquerrà va alçar els braços com un campió.

—A cobert, carallot! —va exclamar Woody, encara que l’altre no el pogués sentir. Sempre hi podia haver un soldat alemany amagat en un edifici de prop a l’espera de venjar les morts dels seus companys.

Però no es va sentir cap tret i, després d’una breu dansa de la victòria, l’Esquerrà es va ficar dins del fortí i Woody va respirar.

Tot i així, encara no estava segur del tot. En aquells moments encara podia comparèixer una cinquantena d’alemanys i recuperar el pont. Aleshores, tot hauria estat en va.

Va fer un esforç per esperar un minut més i veure si venien soldats enemics. Tot va continuar tranquil. Semblava com si a Église-des-Sœurs no hi hagués hagut ningú més que els qui custodiaven el pont: probablement cada dotze hores els rellevaven homes procedents d’uns quarters situats a uns quants quilòmetres d’allà.

—Fumador —va dir—, fes desaparèixer els cadàvers dels alemanys. Llança’ls al riu.

Joe va arrossegar els tres cadàvers fora del fortí, els va tirar a l’aigua i després va fer el mateix amb els dos sentinelles.

—Pete i Mack —va continuar Woody—, aneu cap a l’altre fortí i reuniu-vos amb l’Esquerrà. Manteniu-vos alerta. Encara no hem liquidat tots els alemanys que hi ha a França. Si veieu soldats enemics que s’acosten a la vostra posició, no vacil·leu, ni negocieu, dispareu directament.

Els dos homes van sortir del fortí i van travessar a bon pas el pont fins a l’altre extrem.

Ja tenia tres compatriotes al fortí de l’altra banda del riu. Si els alemanys intentaven recuperar el pont, les passarien magres, sobretot en aquells moments que ja clarejava.

Woody es va adonar que els cadàvers dels seus homes, que havien quedat al pont, podien avisar l’enemic que havien capturat els fortins. Li convenia mantenir el factor sorpresa.

Això significava que també s’havia de desfer dels cadàvers dels seus.

Va explicar al Fumador què havia de fer i va sortir del fortí.

Va notar l’aire fresc i pur del matí.

Se’n va anar cap a la meitat del pont. Va mirar si notava el pols dels cossos, però no hi havia cap dubte: eren tots morts.

Els va agafar un per un i els va llançar per la barana.

L’últim va ser Ace Webber.

—Reposeu en pau, companys —va dir quan Webber va arribar a l’aigua. Es va quedar allà un minut amb el cap inclinat i els ulls tancats.

Quan es va girar ja sortia el sol.





VII


Els aliats que s’encarregaven de la planificació tenien molta por que els alemanys incrementessin el contingent de soldats a Normandia i organitzessin un contundent contraatac que portés altre cop els invasors cap al mar i es repetís la catàstrofe de Dunkerque.

Lloyd Williams era un dels que intentaven que això no passés. Després de la invasió, la tasca d’ajudar a arribar al seu país els presoners que havien fugit passava a segon terme i en aquells moments treballava amb la Resistència francesa.

A final de maig, la BBC havia emès uns missatges xifrats que havien desencadenat una campanya de sabotatges a la França ocupada. Durant els primers dies de juny s’havien tallat centenars de línies telefòniques, bàsicament en llocs recòndits. Hi havia hagut incendis en dipòsits de combustible, s’havien fer servir arbres per tallar carreteres i s’havien rebentat pneumàtics.

Lloyd ajudava els ferroviaris, gent de fortes conviccions comunistes, que s’autoanomenaven Résistance Fer. Feia anys que la seva maquiavèl·lica subversió treia de polleguera els nazis. D’una manera o altra, aconseguien desviar els trens de reforços alemanys cap a ramals que anessin a parar a quilòmetres del seu destí. Les màquines s’espatllaven de maneres incomprensibles i els vagons descarrilaven. La cosa estava tan malament que els ocupants van portar ferroviaris d’Alemanya per fer funcionar el sistema. Aleshores, els trastorns es van agreujar. A la primavera del 1944, els ferroviaris van començar a fer malbé la xarxa. Volaven vies i sabotejaven les pesants grues que es necessitaven per apartar els trens aixafats.

Tanmateix, els nazis no es van quedar pas de braços plegats. Van executar centenars de ferroviaris i en van deportar milers als camps de concentració. Però la campanya es va anar intensificant i el dia D, en determinades parts de França, el trànsit ferroviari va quedar paralitzat.

L’endemà del dia D, Lloyd era al cim d’un terraplè del costat de la línia principal que anava a Rouen, la capital de Normandia, en un punt en què la via es ficava en un túnel. Des d’aquell punt estratègic veia com s’acostaven els trens un quilòmetre i mig enllà.

Acompanyaven Lloyd dos homes, el Legionari i el Cigar. El primer era un dirigent de la Resistència al seu barri, el segon, un ferroviari. Lloyd va portar la dinamita. La funció principal dels britànics en la Resistència francesa era el subministrament d’armament.

Tots tres homes estaven mig amagats entre unes herbes altes, esquitxades de flors silvestres. «Un lloc tan bonic és ideal per portar-hi una noia», pensava Lloyd. A Daisy, li hauria agradat.

Va aparèixer un tren a la llunyania. El Cigar, un home d’uns seixanta anys, petit, sec, amb la cara arrugada del fumador empedreït, el va observar bé mentre se’ls anava acostant. Quan va ser a uns quatre-cents metres de la seva posició, va fer que no amb el cap. No era el que esperaven. La màquina va passar davant d’ells, deixant anar grans bafarades de fum, i es va ficar al túnel. Estirava quatre vagons de passatgers, ben plens, amb una barreja de civils i uniformats. L’objectiu de Lloyd era una presa més important.

El Legionari, un home de pell fosca i bigoti negre, que feia pensar a Lloyd que havia de tenir algun avantpassat nord-africà, va mirar el rellotge. S’havia posat nerviós. Allà, a l’aire lliure, en ple dia, estaven força desprotegits. Com més temps s’hi quedessin, més possibilitats hi havia que els detectessin.

—Falta gaire? —va preguntar, inquiet.

—Ja ho veurem —va fer el Cigar, arronsant les espatlles.

—Si vols, te’n pots anar. Tot està controlat —li va dir Lloyd en francès.

El Legionari no va respondre. No estava disposat a perdre’s l’acció. Per mor del prestigi i l’autoritat que tenia, havia de poder dir: «Jo hi vaig ser».

El Cigar estava a l’aguait, escrutant al lluny; la pell del voltant dels ulls se li arrugava a causa de la concentració.

—Vet aquí… —va fer, enigmàtic. Es va posar de genolls.

Lloyd amb prou feines veia el tren, i no parlem ja de situar-lo, però el Cigar sí que estava alerta. Pel que semblava, anava molt més de pressa que l’anterior. Quan el van tenir a prop, Lloyd es va fixar que també era més llarg: vint-i-quatre vagons o més, va pensar.

—És aquest —va dir el Cigar.

A Lloyd se li va accelerar el pols. Si el Cigar no anava errat, era un tren que traslladava més de mil oficials i soldats cap al camp de batalla de Normandia, potser el primer d’una sèrie que aniria arribant. Lloyd havia d’assegurar que ni aquell ni cap més que el seguís no poguessin travessar el túnel.

Després va veure una altra cosa. Un avió seguia el tren. Mentre s’ho mirava, l’aparell es va situar damunt dels vagons; es desplaçava en la mateixa direcció que el ferrocarril i va començar a perdre altura.

Era un avió britànic.

Lloyd el va identificar com un Hawker Typhoon, ells en deien un Tiffy, un caça bombarder amb un sol tripulant. En general, s’assignava als Tiffy la perillosa missió de penetrar en territori enemic per atacar-ne les comunicacions. Lloyd va pensar que al control de l’aparell hi havia d’anar un home valent.

Però això no entrava en el seu pla. No volia que el tren s’estavellés abans d’arribar al túnel.

—Merda —va murmurar.

El Tiffy va deixar anar una ràfega de metralladora sobre els vagons.

—Però què passa aquí? —va dir el Legionari.

—I jo què collons sé! —va respondre Lloyd en anglès.

Aleshores va veure que la màquina arrossegava vagons de passatgers i de bestiar. És clar que en aquests darrers també hi podien anar soldats.

L’avió, que anava més de pressa, metrallava els vagons mentre controlava el tren. Anava equipat amb quatre canons de vint mil·límetres alimentats per cinta i feia un estrèpit tan considerable que fins i tot dominava el fort soroll del motor i el brogit del tren. Lloyd no va poder evitar de compadir aquells soldats atrapats, incapaços de fugir d’aquella pluja letal de bales. Es va preguntar per què el pilot no disparava els projectils que duia. Era un material molt destructiu, si bé difícil d’apuntar amb exactitud. També podia ser que els hagués acabat en una topada anterior.

Alguns d’aquells alemanys van treure el cap amb valentia per la finestra i van començar a disparar a l’avió amb pistoles i fusells, però els trets no van tenir cap efecte.

Llavors Lloyd va veure una bateria antiaèria lleugera en una plataforma que hi havia immediatament després de la màquina. Allà, dos artillers instal·laven a més córrer l’arma, que va girar sobre la seva base i el canó es va alçar per apuntar l’avió britànic.

Semblava que el pilot no ho havia vist, perquè va mantenir la direcció mentre les ràfegues dels seus canons foradaven el sostre dels vagons que hi havia a sota.

La bateria va disparar i va fallar el blanc.

Lloyd es va preguntar si no coneixia el pilot. A hores d’ara només n’hi havia uns cinc mil en actiu al Regne Unit. Un bon grapat havia passat per les festes de Daisy. Li va venir al cap Hubert Saint John, un brillant graduat de Cambridge amb qui uns dies abans havien estat recordant l’època d’estudiants; també Dennis Chaucer, un antillà de Trinidad que es queixava, desesperat, del poc gust que tenia el menjar anglès, sobretot aquell puré de patates que semblava que ho acompanyava tot, i Brian Mantel, un australià afable, que ell havia portat a través dels Pirineus en l’últim viatge que havia fet. L’ardit aviador del Tiffy podia molt ben ser un conegut de Lloyd.

La bateria antiaèria va tornar a disparar i va fallar altre cop.

O bé el pilot no ho havia vist o estava segur que no el tocaria, perquè en comptes de desviar-se, va continuar arriscant-se a volar baix i a infligir destrosses al tren militar.

La màquina era a uns segons del túnel quan el foc va abastar l’avió.

El motor es va encendre i es va formar un núvol de fum negre al seu voltant. El pilot va fer un viratge per allunyar-se de la via, però ja era tard.

El tren es va ficar al túnel i els vagons van passar com una exhalació davant de la posició de Lloyd. Va veure que a cadascun d’ells hi havia desenes, centenars de soldats alemanys.

El Tiffy anava directament cap a Lloyd. Per un moment va pensar que es podia estavellar damunt seu. Estava ajagut a terra, però es va posar les mans al cap com un ximplet, com si això el pogués protegir.

El Tiffy rugia a uns trenta metres de terra.

El Legionari va prémer l’èmbol del detonador.

Quan va saltar la via, es va sentir un fragor com de tro a dins del túnel i tot seguit, en esclatar el tren, els infernals xerrics de l’acer capolat.

De primer, els vagons carregats de soldats van continuar entrant al túnel rabents, però al cap d’un segon, el moviment es va aturar. Els extrems de dos vagons enganxats van saltar enlaire formant una «V» invertida. Lloyd va sentir els xiscles dels homes de dins. Tots els vagons van descarrilar i van anar caient com llumins deixats anar al voltant de la fosca «O» de la boca del túnel. El ferro es va arrugar com si fos paper i una pluja de vidres trencats es va escampar per la banda on hi havia els tres sabotejadors a l’aguait, al cim del terraplè. Corrien el perill de morir a causa de l’explosió que ells havien provocat, de manera que, sense ni obrir la boca, tots tres es van aixecar d’un salt i van fugir corrent.

Quan van arribar a una distància prudent, tot s’havia acabat. El túnel vomitava fum: en el cas improbable que algú s’hagués salvat de l’explosió, hauria mort rostit.

El pla de Lloyd havia estat un èxit. A més de matar centenars de soldats enemics i de destrossar tot un tren, havia tallat una important via fèrria. Es trigava setmanes a tornar a posar en servei els túnels destrossats. Ho havia posat molt més difícil als alemanys: els costaria molt més reforçar les defenses a Normandia.

Estava esgarrifat.

Havia vist mort i destrucció a Espanya, però mai res com això. I ho havia provocat ell.

Es va sentir un altre estrèpit, i, quan Lloyd es va tombar cap a la direcció d’on venia, va veure que el Tiffy s’havia estavellat al terra. Estava encès però no se li havia trencat el fusellatge. L’aviador encara podia ser viu.

S’hi va acostar corrent i el Cigar i el Legionari el van seguir.

L’aparell havia caigut de bocaterrosa. Una ala se li havia partit pel mig. L’únic motor de l’aparell fumejava. L’arc de metacrilat estava tot negre de sutge i Lloyd no veia el pilot enlloc.

Va posar el peu a l’ala i va accionar la tanca de la cabina. El Cigar va fer el mateix a l’altre costat. Junts van tornar a col·locar la carlinga sobre els rails.

El pilot estava inconscient. Duia casc, ulleres i una màscara d’oxigen al nas i a la boca. Lloyd no va poder veure si el coneixia.

No sabia on era la bombona d’oxigen ni per què encara no havia explotat.

—L’hem de treure d’aquí abans no esclati l’avió —va dir el Legionari, que tenia al cap el mateix que Lloyd.

Aquest va estirar el braç i va desfer l’arnès de seguretat de l’aviador, li va posar les mans a sota de les aixelles i va estirar. L’home no s’aguantava. No hi havia manera de saber on l’havien ferit. Lloyd ni tan sols veia clar que fos viu.

El va arrossegar cap a fora de la carlinga, se’l va carregar a l’espatlla i el va portar a una distància prudent de l’aparell accidentat. Amb tota la suavitat que va poder el va deixar a terra de panxa enlaire.

Va sentir un soroll entre un rugit i un fort patac, es va tombar i va veure l’avió en flames.

Es va acostar al pilot, li va treure les ulleres i la màscara amb compte i va veure que tenia al davant un rostre conegut.

Era Boy Fitzherbert.

I respirava.

Lloyd li va eixugar la sang del nas i de la boca.

Boy va obrir els ulls. D’entrada, no li va semblar que responguessin, però al cap d’un minut, van canviar d’expressió.

—Tu.

—Nosaltres hem volat el tren —va dir Lloyd.

Semblava que Boy no podia moure res més que els ulls i la boca.

—Que petit que és el món —va fer.

—Ja ho pots ben dir.

—Qui és? —va preguntar el Cigar.

—El meu germà —va respondre Lloyd, després de dubtar-ho un moment.

—Valga’m Déu.

A Boy se li van tancar els ulls.

—Hem de fer venir un metge —va dir Lloyd al Legionari.

Aquest va fer que no amb el cap.

—Ens n’hem d’anar de seguida. D’aquí a uns minuts arribaran els alemanys a investigar què li ha passat, al tren.

Lloyd sabia que era veritat.

—Ens l’haurem d’endur.

Boy va obrir els ulls.

—Williams.

—Què passa, Boy?

Semblava que feia una mitja rialla.

—Ara ja et pots casar amb aquella mala pècora —va dir.

I es va morir.





VIII


Daisy va plorar quan ho va saber. Boy havia estat un mal educat, l’havia tractat malament, però en una altra època ella l’havia estimat i ell li havia ensenyat moltes coses sobre el sexe; l’entristia saber que l’havien assassinat.

Andy, el germà de Boy, en aquells moments era vescomte i havia heretat el comtat; May, l’esposa d’Andy, era vescomtessa, i, seguint la complicada normativa de l’aristocràcia, ella, Daisy, seria la vescomtessa vídua d’Aberowen fins que es casés amb Lloyd, dia en què perdria el títol i passaria a ser simplement la senyora Williams.

Però encara faltava molt temps per a això. Durant l’estiu, les esperances d’una fi ràpida de la guerra es van esvair. Havia fallat la conspiració d’uns oficials de l’exèrcit alemany per matar Hitler el 20 de juliol. L’exèrcit alemany estava en clar retrocés al front de l’est, a l’agost els aliats havien pres París, però Hitler havia decidit lluitar fins al terrible final. Daisy no tenia ni idea de quan veuria Lloyd, i molt menys de quan s’hi podria casar.

Un dimecres de setembre, quan va arribar a Aldgate per passar-hi la vetllada, hi va trobar Eth Leckwith molt emocionada.

—Bones notícies! —li va dir quan va entrar a la cuina—. Han seleccionat Lloyd com a futur candidat parlamentari per Hoxton!

A la casa també hi havia Millie, la germana de Lloyd, amb els dos menuts, Lennie i Pammie.

—Quina meravella! —va exclamar—. Segur que arriba a primer ministre.

—Sí —va dir Daisy, i es va deixar anar feixugament a la cadira.

—Doncs no veig que t’emocioni gaire —li va dir Ethel—. Com diria la meva amiga Mildred, t’has quedat seriosa com un got de merda. Què passa?

—Res, que si m’hi caso, no l’ajudaré gaire a sortir elegit.

Justament se sentia tan malament perquè l’estimava tant. Com li podia arruïnar les perspectives? Però, d’altra banda, com hi podia renunciar? Quan li passava pel cap aquella mena d’idees se li trencava el cor i començava a veure la vida amb una gran desolació.

—Perquè has rebut una herència? —li va preguntar Ethel.

—No és només això. Abans de morir, Boy em va dir que, amb una dona exfeixista com jo, Lloyd no sortiria mai elegit. —Va esguardar Ethel, que sempre deia la veritat, encara que fes mal—. Oi que tenia raó?

—No del tot —va respondre Ethel. Va posar aigua al foc per al te i es va asseure a la taula al davant de Daisy—. No et diré pas que no tingui cap importància. Però em sembla que no t’has de desesperar.

«Ets igual que jo», va pensar Daisy. «Dius el que penses. És claríssim que Lloyd m’estima: sóc una versió de la seva mare en més jove!».

—L’amor ho conquereix tot, oi? —va fer Millie. Després es va adonar que Lennie, que ja tenia quatre anys, picava amb un soldat de fusta la seva germana Pammie, que tot just n’havia fet dos—. No tustis la teva germana! —el va renyar. Després es va tombar cap a Daisy—: I el meu germà n’està molt i molt, de tu. Si vols que et digui la veritat, no crec que n’hagi estimat mai cap altra.

—Ja ho sé —va dir Daisy. Tenia ganes de plorar—. Però ell està decidit a canviar el món i jo no puc suportar la idea que m’interposo en el seu camí.

Ethel es va posar a la falda la menuda, que plorava, i la nena va deixar de somicar.

—Saps què pots fer? —va dir a Daisy—. Preparar-te per a les preguntes, ser conscient que hi haurà fustigació, però no esquivis la qüestió ni amaguis el passat.

—Què hauria de dir?

—Podries dir que el feixisme et va enganyar, com a milions d’altres; però que durant els bombardejos vas portar una ambulància i que amb això consideres que vas pagar el teu deute amb escreix. Parla’n amb en Lloyd i entre tots dos trobareu les paraules exactes. Tingues confiança, sigues la noia encantadora que ets i no permetis que et desanimin.

—Funcionarà?

—No ho sé —va admetre Ethel després d’un moment de dubte—. De debò que no ho sé. Però ho hauràs de provar.

—Seria espantós que per culpa meva hagués de renunciar al que desitja més a la vida. Una cosa així pot destrossar un matrimoni.

Daisy mig esperava que Ethel digués que no, però no ho va fer.

—No ho sé —va repetir.





19


1945 (I)





I


Woody Dewar de seguida es va acostumar a les crosses.

L’havien ferit a final del 1944, a Bèlgica, a l’ofensiva de les Ardenes. Els aliats, llançats cap a la frontera alemanya, havien estat sorpresos per un violent contraatac. Woody i uns quants més de la 110 Divisió Aerotransportada havien resistit en una població clau anomenada Bastogne. Quan els alemanys els van fer arribar una carta formal en què els demanaven que es rendissin, el general McAuliffe els va respondre amb un missatge que es va fer famós: «I un colló!».

Les bales d’una metralladora van destrossar la cama dreta de Woody el dia de Nadal. Li feia un mal horrorós. I el pitjor de tot va ser que va trigar un mes a sortir d’aquella vila assetjada per anar a un hospital de debò.

Els ossos se li podien soldar un altre cop, fins i tot hi havia la possibilitat que tornés a caminar bé, però mai més no tornaria a tenir la cama prou forta per llançar-se amb paracaigudes.

Woody va tornar a la vida civil, cosa que volia dir viure al pis dels seus pares a Washington i deixar-se consentir per la seva mare. Quan li van treure el guix, va tornar a la feina al despatx del seu pare.

El dijous 12 d’abril de 1945 era a l’edifici del Capitoli, la seu del Congrés i del Senat, ranquejant pel soterrani mentre parlava amb el seu pare sobre la qüestió dels refugiats.

—Hem calculat que a Europa hi ha aproximadament vint-i-un milions de persones que han hagut d’abandonar la seva llar —li va dir Gus—. L’Administració de les Nacions Unides per a l’ajuda i la rehabilitació encara no està a punt per auxiliar-los.

—Segur que es posarà en marxa un dia d’aquests —va respondre Woody—. L’Exèrcit Roig ja és pràcticament a Berlín.

—I l’exèrcit dels Estats Units és a uns seixanta quilòmetres de la ciutat.

—Quant temps més pot aguantar Hitler?

—A hores d’ara, un home assenyat ja s’hauria rendit.

—Un paio em va explicar que els russos havien trobat un lloc que semblava un camp d’extermini —va fer Woody, abaixant el to—. Els nazis hi havien mort centenars de persones al dia. Em va dir que es deia Auschwitz i que era a Polònia.

Gus va assentir amb aire greu.

—És cert. Ara com ara molt poca gent ho sap, però tard o d’hora es farà públic.

—S’haurà de processar els responsables d’aquests fets.

—Ja fa un parell d’anys que la Comissió de les Nacions Unides sobre crims de guerra hi treballa, confecciona llistes sobre criminals de guerra i recull proves. Es processarà una colla de gent, suposant que després de la guerra siguem capaços de mantenir en funcionament les Nacions Unides.

—És clar que ho podrem fer! —va saltar Woody, vehement—. Va ser la base de la campanya de Roosevelt l’any passat i li va fer guanyar les eleccions. D’aquí a un parell de setmanes s’inaugurarà a San Francisco la Conferència de les Nacions Unides. —San Francisco tenia una importància especial per a Woody, perquè era on vivia Bella Hernández, però no n’havia dit res al seu pare—. El poble dels Estats Units vol que hi hagi cooperació internacional; no vol viure mai més una guerra com aquesta. Qui hi podria estar en contra?

—Quedaries parat. Escolta’m: la major part dels republicans són persones honrades que simplement tenen una perspectiva del món diferent de la nostra. Però resulta que també hi ha una minoria reaccionària de sonats dels pebrots.

Woody va quedar ben sorprès. El seu pare no renegava mai.

—La gent que va planificar una insurrecció contra Roosevelt als anys trenta —va continuar Gus—, empresaris com Henry Ford, que pensaven que Hitler era un bon dirigent anticomunista, són els que ara s’apunten a grups dretans del tipus America First.

Woody no recordava haver-lo vist mai tan enfurismat.

—Si aquests animals se surten amb la seva, hi haurà una tercera guerra mundial encara pitjor que les dues primeres —va advertir Gus—. He perdut un fill a la guerra, i, si mai arribo a tenir un nét, no voldria pas que també me l’arrabassessin.

Woody va notar una mena de punxada de dolor: Joanne li hauria donat néts, si hagués sobreviscut.

En aquells moments, Woody ni tan sols sortia amb cap noia, de manera que els néts eren una possibilitat molt llunyana…, fora que aconseguís localitzar Bella a San Francisco…

—Amb els idiotes rematats no hi podem fer res —va insistir Gus—, però potser podem tenir tractes amb el senador Vandenberg.

Arthur Vandenberg era un republicà de Michigan, conservador i adversari del New Deal de Roosevelt. Era a la Comissió de Relacions Exteriors del Senat amb Gus.

—És el nostre principal perill —va admetre Gus—. Pot ser tan pagat de si mateix i vanitós com vulguis, però imposa respecte. El president l’ha estat festejant i s’ha acostat a les nostres posicions, encara que sempre es pot fer enrere.

—Per què ho hauria de fer?

—És anticomunista fins al moll de l’os.

—Això no té res de dolent. Nosaltres també ho som.

—Sí, però l’Arthur és més del morro fort, en aquest sentit. Es pot emprenyar si fem qualsevol cosa que ell consideri una reverència a Moscou.

—Com ara?

—Qui sap a quin tipus de compromisos hem d’arribar a San Francisco. Ja hem acceptat d’admetre Bielorússia i Ucraïna com a Estats separats, una manera com una altra de donar tres vots a Moscou a l’Assemblea General. Hem de mantenir els soviètics a bord, ara bé, si anem més lluny del compte també podria ser que l’Arthur es girés contra tot el projecte de les Nacions Unides. Aleshores, el Senat es podria negar a ratificar-lo, de la mateixa manera que va rebutjar la Lliga de Nacions el mil nou-cents dinou.

—Per tant, a San Francisco el que hem de fer és mantenir contents els soviètics sense ofendre el senador Vandenberg.

—Exactament.

Van sentir una corredissa, un so ben poc habitual en aquells passadissos tan elegants del Capitoli. Tots dos van mirar a un costat i l’altre. Woody va quedar sorprès de veure que el vicepresident, Harry Truman, corria pel passadís. Portava un vestit normal, gris amb l’americana encreuada i corbata de pics, però anava sense barret. Semblava que hagués perdut l’escorta habitual d’ajudants i membres dels serveis secrets. Corria esverat, respirant amb dificultat, sense mirar ningú, amb aire de tenir una pressa horrorosa.

Woody i Gus el van mirar astorats, igual com van fer totes les persones que hi havia al passadís.

Quan va haver desaparegut a la cantonada, Woody va preguntar:

—Què carai…?

—Crec que el president ha mort —va dir Gus.





II


Volòdia Peixkov va entrar a Alemanya amb un camió de l’exèrcit, un Studebaker US6 de deu rodes. El vehicle, fabricat a South Bend, Indiana, havia arribat amb tren a Baltimore, després havia anat amb vaixell per l’Atlàntic, havia fet la volta al cap de Bona Esperança, fins al golf Pèrsic, des d’on s’havia traslladat, altre cop amb tren, fins al bell mig de Rússia. Volòdia sabia que era un dels dos-cents mil camions Studebaker que havia ofert el govern nord-americà a l’Exèrcit Roig. Era un vehicle que agradava molt als russos, que el trobaven resistent i veien que se’n podien refiar. Els soldats deien que les lletres «USA» que duia pintades al costat significaven Ubit Sukina syna Adolf, que volia dir: «Mateu el fill de puta d’Adolf».

També els agradava el menjar que els enviaven els americans, sobretot aquelles llaunes de carn compacta que en deien Spam, i que tenia un color ben curiós, rosa pujat i un munt de greix deliciós.

Havien enviat Volòdia a Alemanya perquè la informació que obtenia en aquells moments de Berlín no estava tan al dia com la que es podia aconseguir interrogant presoners de guerra alemanys. El fet que parlés alemany amb tanta desimboltura el convertia en un interrogador de primera al front.

Quan va travessar la frontera va veure un cartell del govern soviètic que deia: «Soldat de l’Exèrcit Roig: ets en terra alemanya. Ha arribat l’hora de la revenja!». Això formava part dels elements de propaganda menys agressius. El Kremlin havia estat un temps esperonant l’odi contra els alemanys, convençut que així els soldats lluitarien més de valent. Els comissaris polítics havien calculat —o deien que ho havien fet— el nombre d’homes morts en combat, el nombre de cases incendiades, el nombre de civils assassinats per ser comunistes o eslaus o jueus a cada poble i ciutat envaïda per l’exèrcit alemany. Molts soldats de primera línia podien citar les xifres dels seus barris i estaven impacients per fer el mateix mal a Alemanya.

L’Exèrcit Roig havia arribat al riu Oder, que serpentejava de nord a sud per Prússia, l’última barrera abans d’arribar a Berlín. A seixanta quilòmetres de la capital hi havia un milió de soldats soviètics preparats per atacar. Volòdia anava amb el Cinquè Exèrcit d’Assalt. Mentre esperava l’inici de la batalla, llegia l’Estrella Roja, la publicació de l’exèrcit.

El que hi va trobar en aquell moment el va esgarrifar.

La propaganda que fomentava l’odi anava més enllà del que havia vist fins aleshores. «Un dia que no hagis mort com a mínim un alemany, és un dia perdut», deia. «Si esperes la batalla, mata un alemany abans de l’inici del combat. Si has mort un alemany, mata’n un altre. No hi ha res que ens agradi tant com una pila de cadàvers d’alemanys. Mata l’alemany: és el prec de la mare. Mata l’alemany: és el que els teus fills et supliquen que facis. Mata l’alemany: és el clam de la terra russa. No flaquegis. No abandonis. Mata».

A Volòdia tot plegat li feia basarda. Però hi havia insinuacions pitjors. El redactor treia importància als saquejos: «Tot el que perden les alemanyes són abrics de pells i culleres de plata que elles mateixes havien robat». I un acudit de passada sobre la violació: «Els soldats soviètics no rebutgen els favors de les alemanyes».

En realitat, els soldats no eren pas la gent més civilitzada del món. La manera de comportar-se dels alemanys que havien envaït Rússia el 1941 els tenia enfurismats. El govern alimentava l’odi parlant de revenja. I la publicació de l’exèrcit deixava clar que podien fer el que volguessin amb els alemanys vençuts.

Era la manera de preparar l’Apocalipsi.





III


El deler que s’acabés la guerra consumia Erik von Ulrich.

Amb el seu amic Hermann Braun i el cap de tots dos, el doctor Weiss, havien muntat un hospital de sang en una petita església protestant; allí seien sense res a fer a l’espera que arribessin les ambulàncies tirades per cavalls, carregades d’homes esgarrifosament lacerats i cremats.

L’exèrcit alemany havia reforçat els turons de Seelow, que dominaven l’Oder en el punt que passava més a prop de Berlín. El lloc de socors d’Erik era en un poble a un quilòmetre i mig del front.

El doctor Weiss, que tenia un amic als serveis secrets de l’exèrcit, deia que hi havia cent deu mil alemanys que defensaven Berlín contra un milió de soviètics. Amb el seu sarcasme habitual havia dit: «Però tenim la moral alta i Adolf Hitler és el principal geni de la història militar, de manera que estem segurs de guanyar».

No hi havia esperances, però els soldats alemanys continuaven lluitant aferrissadament. Erik creia que els esperonaven les històries que es filtraven sobre el comportament de l’Exèrcit Roig. Mataven presoners, saquejaven i destruïen cases, violaven dones i les clavaven a les portes dels estables. Els alemanys estaven convençuts que defensaven les seves famílies contra la brutalitat comunista. La propaganda del Kremlin per fomentar l’odi se’ls girava en contra.

Erik esperava la derrota. Frisava perquè arribés la fi de les matances. L’únic que volia era tornar a casa.

Aviat es compliria el seu somni…, altrament es moriria.

Mentre dormia en un banc de fusta, el dilluns 16 d’abril a les tres de la matinada el va despertar el foc soviètic. No era el primer cop que sentia bombardejos d’artilleria, però aquell era deu vegades més intens del que recordava. Per als que eren al front allò havia de ser realment eixordador.

A punta de dia van començar a arribar els ferits, i l’equip, amb posat feixuc, va començar a amputar extremitats, a posar ossos al seu lloc, a extreure bales i a netejar i embenar ferides. Anaven escassos de tot, des de medicaments fins a aigua potable, i només donaven morfina als qui xisclaven de dolor.

A tots els qui encara eren capaços de caminar i aguantar una arma, els tornaven a enviar al front.

Els defensors alemanys aguantaven més del que el doctor Weiss s’havia imaginat. A la fi del primer dia encara eren al peu del canó i en fosquejar va començar a minvar l’afluència de ferits. Aquella nit, l’equip mèdic va poder dormir un xic.

L’endemà, a primera hora, els van portar Werner Franck amb el canell dret completament destrossat.

Ja era capità. Havia estat al càrrec d’una secció al front amb trenta canons Flak de vuitanta-vuit mil·límetres.

—Només disposàvem de vuit projectils per a cadascun dels canons —deia mentre aquells hàbils dits del doctor Weiss treballaven a poc a poc i amb gran meticulositat en els ossos aixafats—. Teníem ordres de disparar-ne set contra els tancs russos i de fer servir el vuitè per destruir el nostre canó perquè no el poguessin utilitzar els de l’Exèrcit Roig. —Estava al costat del canó quan un atac de l’artilleria soviètica va tombar aquella maquinària pesant, que va caure damunt d’ell—. He tingut sort que només hagi estat la mà —va continuar—. Em podia haver esclafat la puta closca.

»N’has sabut res, de la Carla? —va preguntar a Erik quan va tenir el canell embenat.

Erik ja sabia que la seva germana i Werner festejaven.

—Fa setmanes que no n’he rebut cap carta.

—Doncs jo tampoc. Diuen que la cosa està molt malament a Berlín. Esperem que no li hagi passat res.

—A mi també em fa patir —va respondre Erik.

Sorprenentment, els alemanys van aguantar un altre dia i una altra nit als turons de Seelow.

El lloc de socors no tenia notícia que la línia del front s’havia trencat. Estaven classificant una nova carretada de ferits quan set o vuit soldats soviètics van irrompre a l’església. Un d’ells va disparar una ràfega de metralladora a la volta del sostre, i Erik es va llançar a terra, com tots els que es podien moure.

Quan van veure que ningú no anava armat, els russos es van tranquil·litzar. Van fer un volt per allí, van agafar els rellotges i els anells dels que en portaven i després se’n van anar.

Erik es preguntava què passaria després. Era el primer cop que quedava enclòs darrere de les línies enemigues. I si abandonaven l’hospital de sang i intentaven atrapar l’exèrcit en retirada? O potser els pacients estaven més segurs allí?

—Que tothom continuï fent el que feia —va dir el doctor Weiss amb determinació.

Al cap d’uns minuts va arribar un soldat soviètic amb un company carregat a l’espatlla. Va apuntar Weiss amb el fusell i li va deixar anar una ràpida tirallonga de paraules en rus. Estava molt espantat i el seu amic sagnava profusament.

Weiss va respondre amb tranquil·litat.

—No cal l’arma —li va dir en un rus vacil·lant—. Deixi el seu amic aquí, a la taula.

Així ho va fer el soldat i l’equip es va posar a treballar. El soldat va mantenir el fusell apuntant al metge.

Cap al tard, van fer anar, o van arrossegar, segons l’estat, els pacients alemanys cap a un camió que anava en direcció est. Erik va observar com desapareixia Werner Franck, era un presoner de guerra. De petit, Erik havia sentit moltes vegades la història del seu oncle Robert, qui, després d’haver estat empresonat pels russos a la Primera Guerra Mundial, havia tornat a casa des de Sibèria, un viatge de més de sis mil quilòmetres. Aleshores, Erik pensava on podia acabar Werner.

Van arribar més russos ferits, i els alemanys els van curar com si fossin dels seus.

Ja tard, quan Erik va caure rendit, es va adonar que ell també era un presoner de guerra.





IV


Mentre els exèrcits aliats encerclaven Berlín, els països victoriosos es començaven a barallar a la Conferència de les Nacions Unides, a San Francisco. A Woody, ser allà li hauria semblat depriment si no hagués estat perquè el que li interessava era tornar a establir contacte amb Bella Hernández.

L’havia tingut al cap durant tot el Dia D, mentre lluitava a França, quan havia estat a l’hospital i en la convalescència. Feia un any, ella havia acabat l’estada a la Universitat d’Oxford i planejava fer el doctorat a Berkeley, molt a prop de San Francisco. Probablement viuria a casa dels seus pares, a Pacific Heights, llevat que no hagués agafat un pis al costat del campus.

Malauradament, Woody havia tingut problemes per posar-s’hi en contacte.

No havia contestat les seves cartes. I una vegada que va intentar trucar al número que figurava a la guia, una dona, que li va semblar de mitjana edat i va sospitar que devia de ser la mare de Bella, li va dir, amb cortesia però amb gran fredor: «Ara mateix no és a casa. Vol que li doni un encàrrec?». Bella no li havia trucat.

Devia estar promesa. Si era així, volia que l’hi digués ella mateixa. És clar que també podia ser que la seva mare li controlés el correu i no li donés els encàrrecs.

Potser havia d’abandonar. I si feia el ridícul? Però aquella no era la seva manera de fer. Va recordar el temps que havia anat al darrere de Joanne, amb tanta tossuderia. «Sembla que sempre faig el mateix», pensava, «què em passa?».

Entretant, cada matí anava amb el seu pare a l’últim pis de l’hotel Fairmont, on Edward Stettinius, el secretari d’Estat, donava instruccions a l’equip nord-americà de la conferència. Stettinius havia rellevat Cordell Hull, que era a l’hospital. Els Estats Units també tenien nou president, Harry Truman, qui havia jurat el càrrec a la mort de l’extraordinari Franklin D. Roosevelt. Era una llàstima, va comentar Gus Dewar, que en un moment tan crucial de la història del món, haguessin de dirigir els Estats Units dos nouvinguts sense experiència.

Les coses havien començat malament. El president Truman havia estat barroer i havia ofès Mólotov, el ministre d’Afers Estrangers soviètic, en una reunió a la Casa Blanca. Per consegüent, Mólotov havia arribat a San Francisco de mal humor. Va anunciar que se’n tornaria al seu país si la conferència no admetia immediatament Bielorússia, Ucraïna i Polònia.

Ningú no volia que l’URSS es retirés de les negociacions. Sense els soviètics, les Nacions Unides no eren les Nacions Unides. La major part de la delegació nord-americana estava a favor d’arribar a un acord amb els comunistes, però el senador de la corbata de llacet, Vandenberg, insistia, sempre tan primmirat, que no s’havia de fer res pressionats per Moscou.

Un matí que tenia un parell d’hores lliures, Woody va decidir arribar-se a casa els pares de Bella.

La noia vivia en un barri selecte, no gaire lluny de l’hotel Fairmont, a Nob Hill, però com que Woody encara anava amb bastó, va agafar un taxi. Es va trobar a Gough Street, davant d’una mansió victoriana de color groc. La dona que li va obrir la porta anava massa ben vestida per ser una minyona. Li va adreçar un somriure esbiaixat, igual que el de Bella: per força havia de ser la seva mare.

—Bon dia, senyora —va dir ell, tot educat—. Em dic Woody Dewar. Vaig conèixer la Bella Hernández l’any passat a Londres i m’agradaria tornar-la a veure, si pot ser.

Aquell somriure es va esborrar. La dona el va mirar un moment i a la fi va dir:

—Així que és vostè.

Woody no sabia pas de què li parlava.

—Sóc Caroline Hernández, la mare de la Isabel —va dir ella—. Passi.

—Gràcies.

No li va oferir la mà per encaixar. Tenia un aire clarament hostil, però Woody no sabia què podia passar. Com a mínim, l’havia deixat entrar.

La senyora Hernández el va acompanyar fins a una gran sala molt bonica, amb una vista espectacular del mar. Amb un gest no gaire afable li va assenyalar una butaca perquè s’hi assegués. Ella es va instal·lar davant seu i se’l va mirar tota seriosa.

—Quant de temps va passar amb la Bella a Anglaterra? —li va preguntar.

—Només unes hores. Però des de llavors que penso sempre en ella.

—Quan va anar a Oxford, la Bella estava promesa amb en Victor Rolandson —va fer ella després d’una pausa prou eloqüent—, un jove extraordinari, que ja coneixia de petita. Els Rolandson són amics de fa molts anys del meu marit i meus…, més ben dit, ho eren, fins que va tornar la Bella i tot d’un plegat va trencar el compromís.

A Woody, el cor li va fer un salt.

—Es va limitar a dir que s’havia adonat que no estimava en Victor. Jo vaig suposar que havia conegut algú altre i ara ja veig qui.

—No sabia que estava promesa —va dir Woody.

—Portava un anell de diamants que era difícil que passés desapercebut. Pensi que els seus escassos dots d’observació han provocat una tragèdia.

—Si que em sap greu —va respondre ell. Però després va pensar que havia de plegar de fer el finolis—. Més ben dit, no me’n sap pas, de greu —va afegir—. Estic molt content que hagi trencat el compromís perquè considero que és una noia meravellosa i la vull per a mi.

Això no va agradar a la senyora Hernández.

—Trobo que és molt atrevit, jovenet.

Aquella condescendència va molestar Woody.

—Fa un moment, senyora Hernández, ha fet servir la paraula «tragèdia». La meva promesa, la Joanne, va morir als meus braços a Pearl Harbor. El meu germà, en Chuck, va morir metrallat a la platja de Bougainville. El Dia D vaig enviar Ace Webber i quatre joves compatriotes més a la mort per mantenir un pont en un poble de mala mort anomenat Église-des-Sœurs. He viscut la tragèdia, senyora, i sé que un compromís trencat no ho és.

La senyora Hernández va quedar desconcertada. Woody va pensar que no estava acostumada que se li encarés el jovent. No va dir res, però la va veure un pèl més pàl·lida. Al cap d’un moment es va aixecar i va sortir de la sala sense donar-li cap explicació. Woody no sabia què esperava ella que fes, però, com que encara no havia vist Bella, es va quedar allí esperant.

Al cap de cinc minuts va entrar Bella.

Woody es va aixecar amb el pols accelerat. Aquella visió el va fer somriure. Portava un vestit llis de color groc pàl·lid que posava de relleu aquells cabells tan brillants i aquella pell fosca. Va pensar que era una noia que sempre faria goig amb la roba més senzilla del món; igual que Joanne. Li van venir ganes d’abraçar-la i d’estrènyer aquell cos tan suau, però va esperar que fos ella qui fes el primer pas.

Li va semblar que estava nerviosa, incòmoda.

—Què hi fas, aquí? —li va preguntar.

—T’he vingut a buscar.

—Per què?

—Perquè sempre et tinc al cap.

—Si amb prou feines ens coneixem.

—Doncs, solucionem-ho, començant avui mateix. Vols que sopem junts?

—No ho sé.

Woody va travessar la sala per acostar-se-li.

Bella va quedar sorpresa de veure que anava amb bastó.

—Què t’ha passat?

—Em van disparar al genoll, a França. Se m’està curant, però va a poc a poc.

—Quin greu!

—Trobo que ets meravellosa, Bella. I crec que jo també t’agrado. Ni tu ni jo no tenim cap compromís. Què et preocupa?

Ella va dibuixar aquell somriure esbiaixat que tant l’encisava.

—Suposo que m’avergonyeixo…, pel que vaig fer aquella nit a Londres.

—És això?

—Déu n’hi do per ser el primer dia.

—Eren coses que passaven aleshores. No vull dir que em passessin a mi, específicament, però en sentia parlar. Aquell dia tu et pensaves que jo em moriria.

Bella va assentir.

—Mai de la vida havia fet una cosa així, ni amb en Victor. No sé pas què em va passar. I en un parc públic! Em sento com si fos una qualsevol.

—Jo sé molt bé com ets, tu —va dir ell—: una dona intel·ligent i bonica, amb un gran cor. Per què no deixem de banda, doncs, aquell moment boig de Londres i passem a conèixer-nos com els dos joves educats i respectables que som?

Bella es va anar ablanint.

—Tu trobes que pot ser?

—I tant!

—Doncs molt bé.

—Et passo a buscar a les set?

—Entesos.

Havia dit l’última paraula, però ell encara dubtava.

—No et pots imaginar que content que estic d’haver-te tornat a trobar —va dir.

Bella el va mirar als ulls per primera vegada.

—I jo, Woody —va dir—. Estic contentíssima! —Li va envoltar la cintura amb els braços i el va estrènyer ben fort.

Això era el que havia desitjat tant. La va abraçar i va enterrar la cara entre aquells preciosos cabells. Es van quedar així un minut llarg.

A la fi, ella es va apartar.

—Fins a les set —va dir.

—Exacte.

Woody va sortir de la casa embolcallat per un núvol de felicitat.

Se’n va anar directament a una reunió del comitè directiu, a l’edifici dels Veterans, a tocar de l’Òpera. Hi havia quaranta-cinc membres de l’organització al voltant d’aquella llarga taula, i els assessors, com Gus Dewar, seien darrere d’ells. Woody, que feia d’ajudant d’un assessor, s’havia instal·lat a tocar de la paret.

El ministre d’Afers Estrangers soviètic, Mólotov, va intervenir primer. Woody no va pas trobar que fos un home d’aspecte gaire imponent. Amb aquelles entrades pronunciades, el bigoti ben retallat i les ulleres, més aviat tenia l’aire d’un botiguer, cosa que en realitat havia estat el seu pare. Però l’home havia sobreviscut molt temps en la política bolxevic. Era amic de Stalin des d’abans de la revolució i es podia considerar l’artífex del pacte nazisoviètic del 1939. Havia treballat de valent i s’havia guanyat el sobrenom de «Cul de pedra» per les hores i hores que es passava al despatx.

Va proposar l’admissió de Bielorússia i Ucraïna com a membres inicials de les Nacions Unides. Aquelles dues repúbliques soviètiques havien aguantat el pes de la invasió nazi, va assenyalar, i cadascuna havia aportat més d’un milió d’homes a l’Exèrcit Roig. S’havia afirmat que no eren totalment independents de Moscou, però es podia aplicar el mateix argument al Canadà i a Austràlia, dominis de l’Imperi Britànic que havien obtingut l’estatus de membres per separat.

La votació va ser unànime. Woody ja sabia que tot havia estat arreglat per endavant. Els països llatinoamericans havien amenaçat d’expressar la seva oposició si no s’hi admetia l’Argentina, que abonava Hitler, i s’havia fet aquesta concessió per obtenir-ne els vots.

Després va arribar el daltabaix. Es va aixecar Jan Masaryk, ministre d’Afers Estrangers txec. Era un cèlebre liberal i antinazi que el 1944 havia sortit a la portada de la revista Time. Va proposar que també s’admetés Polònia a les Nacions Unides.

Els nord-americans es negaven a admetre-hi Polònia fins que Stalin no permetés que s’hi celebressin eleccions lliures, i Masaryk, com a demòcrata, hauria d’haver donat suport a aquella postura, sobretot tenint en compte que ell també intentava crear una democràcia tot i que Stalin no el deixava de petja. Probablement, Mólotov havia exercit una terrible pressió sobre Masaryk per aconseguir que traís d’aquella manera els seus ideals. En efecte, Masaryk es va asseure amb l’expressió del qui s’acaba d’empassar una menja repugnant.

Gus Dewar també hi posava mala cara. Els compromisos preestablerts sobre Bielorússia, Ucraïna i l’Argentina havien d’haver garantit una sessió sense problemes. Però, llavors, Mólotov els havia intentat ensarronar.

El senador Vandenberg, assegut amb el grup nord-americà, es va indignar. Va agafar un bloc i una ploma i va començar a escriure, frenètic. Al cap d’un minut, va arrencar el full, va reclamar Woody amb un gest i li va dir:

—Porti això al secretari d’Estat.

Woody es va acostar a la taula, es va inclinar per damunt de l’espatlla de Stettinius i li va posar la nota al davant.

—Del senador Vandenberg, senyor Stettinius —li va dir.

—Gràcies.

Woody va tornar al seu seient a tocar de la paret. «La meva contribució a la història», pensava. Havia donat un cop d’ull a la nota mentre la passava al secretari d’Estat. Vandenberg havia escrit un resum carregat de passió com a rebuig de la proposta txeca. Seguiria Stettinius el camí que li marcava el senador?

Si Mólotov se sortia amb la seva en la qüestió de Polònia, Vandenberg es podia carregar les Nacions Unides al Senat. Ara bé, si Stettinius mantenia la tesi de Vandenberg, Mólotov sortiria d’allí i se’n tornaria al seu país, cosa que acabaria també amb les Nacions Unides.

Woody va aguantar la respiració.

Stettinius es va aixecar amb la nota de Vandenberg a la mà.

—Hem complert els compromisos de Jalta en defensa de Rússia —va dir. Es referia al pacte subscrit pels Estats Units de suport a Bielorússia i Ucraïna—. Hi ha altres acords de Jalta que exigeixen la mateixa lleialtat. —Feia servir les paraules exactes que havia escrit Vandenberg—. Un d’aquests exigeix un nou govern provisional polonès representatiu.

Es van sentir uns murmuris de sorpresa a la sala. Stettinius s’enfrontava a Mólotov. Woody va mirar de reüll Vandenberg: va veure que s’alegrava.

—Fins que això no es faci realitat —va continuar Stettinius—, la conferència no pot reconèixer, amb la consciència tranquil·la, el govern de Lublin. —Va esguardar directament Mólotov i va repetir les paraules exactes de Vandenberg—: Seria una sòrdida manifestació de mala fe.

Mólotov estava que trinava.

El ministre d’Afers Estrangers britànic, Anthony Eden, va desplegar aquell cos tan llargarut i es va posar ben dret per abonar Stettinius. Va parlar amb to impecablement cortès, tot i que amb paraules d’allò més càustiques.

—El meu govern no té manera de saber si el poble polonès dóna suport al seu govern provisional —va dir—, ja que els nostres aliats soviètics no deixen entrar observadors britànics a Polònia.

Woody notava que la conferència es girava contra Mólotov. Es veia clar que el rus tenia la mateixa impressió. Consultava els seus assessors amb veu prou alta perquè Woody li notés la ràbia en el to. Seria capaç d’agafar la porta?

El ministre d’Afers Estrangers belga, un home calb, xaparro i amb una considerable sotabarba, va proposar un compromís, una moció en què expressava l’esperança que s’hagués organitzat el nou govern polonès amb prou temps per tenir representació allà, a San Francisco, abans de la fi de la conferència.

Tothom va mirar Mólotov. Li acabaven d’oferir una sortida per salvar la cara. Ara bé, l’acceptaria?

Encara se’l veia irritat. Tot i així, va fer un lleu però inconfusible cop de cap d’assentiment.

S’havia superat la crisi.

«Déu n’hi do», va pensar Woody, «dues victòries en un dia». Les coses anaven per bon camí.





V


Carla va sortir a fer cua per a l’aigua.

Feia dos dies que les aixetes no rajaven. Sort que les mestresses de casa de Berlín havien descobert que a cada quatre o cinc cantonades hi havia unes bombes d’aigua antiquades, que feia anys i anys que no s’utilitzaven, connectades a uns pous subterranis. Estaven rovellades, xerricaven, però, cosa sorprenent, encara funcionaven. Així, doncs, cada matí s’hi formava la filera de dones amb galledes i gerres a les mans.

S’havien acabat els atacs aeris, probablement perquè l’enemic estava a punt d’entrar a la ciutat. Això sí, continuava sent perillós circular pel carrer, ja que l’artilleria de l’Exèrcit Roig encara bombardejava. Carla no veia clar per què es molestaven a fer-ho. Bona part de la ciutat havia desaparegut sota les runes. Havien arrasat del tot blocs sencers de cases i fins i tot extensions més grans. Havien tallat tots els serveis públics. No funcionaven ni trens ni autobusos. Milers de persones, potser milions i tot, havien perdut la casa. La ciutat s’havia convertit en un enorme campament de refugiats. Malgrat tot, els bombardejos no cessaven. La majoria de la gent es passava el dia amagada als soterranis o als refugis antiaeris, però de tant en tant n’havien de sortir per anar a buscar aigua.

A la ràdio, poc abans que se n’anés definitivament la llum, la BBC havia anunciat que l’Exèrcit Roig havia alliberat el camp de concentració de Sachsenhausen. Aquest camp era al nord de Berlín, i això feia palès que els soviètics, que venien de l’est, en comptes d’avançar en línia recta, encerclaven la ciutat. Maud, la mare de Carla, havia deduït que els russos volien impedir l’avançada de les forces nord-americanes, britàniques, franceses i canadenques que s’acostaven amb rapidesa des de l’oest. Havia citat Lenin: «Qui controla Berlín, controla Alemanya, i qui controla Alemanya, controla Europa».

Tanmateix, l’exèrcit alemany no s’havia rendit: maldaven per tirar endavant amb menys homes, menys armament, amb poca munició i poc combustible, mig morts de fam. Una vegada i una altra, els seus comandaments els llançaven contra la aclaparadora força enemiga, i ells, una vegada i una altra, obeïen les ordres, lluitaven amb empenta i valor, i els morts es comptaven per centenars de milers. Entre aquells homes hi havia els dos que estimava Carla: el seu germà, Erik, i el seu promès, Werner. No tenia idea d’on podien estar lluitant, ni tan sols si eren vius.

Carla havia abandonat la xarxa d’espionatge. La lluita havia degenerat en el caos. Els plans de batalla ja tenien ben poc sentit. Els serveis secrets de Berlín havien perdut el valor per als soviètics, que avançaven victoriosos. Ja no pagava la pena córrer el risc. Els espies havien cremat els llibres de codis i amagat els transmissors i receptors de ràdio entre la runa dels edificis bombardejats. Havien decidit no parlar més de la seva feina. Havien estat valents, havien escurçat la guerra i salvat vides, però era excessiu esperar que el poble alemany, derrotat, veiés les coses d’aquesta manera. El seu valor es mantindria secret per sempre més.

Mentre Carla esperava el torn a l’aixeta, va passar un escamot de caçatancs de les Joventuts Hitlerianes que es dirigia cap a l’est, en direcció a la batalla. Hi anaven dos homes de més de cinquanta anys i un grapat d’adolescents, tots amb bicicleta, al davant de les quals duien lligades dues de les noves armes antitanc d’un sol tret anomenades Panzerfäuste. Els nens portaven uns uniformes que els anaven grans i cascos, també de mida d’adult, que haurien resultat còmics si la situació que vivien no hagués estat tan dramàtica. Se n’anaven a lluitar contra l’Exèrcit Roig.

Anaven a cercar la mort.

Carla va apartar la mirada en veure’ls passar: no en volia recordar les cares.

Mentre s’esperava per omplir la galleda, la dona que tenia al darrere a la fila, frau Reichs, li va dir en veu baixa, perquè ningú més no la pogués sentir:

—Oi que ets amiga de la dona del metge?

Carla es va enravenar. Segur que frau Reichs li parlava de Hannelore Rothmann. El metge havia desaparegut de l’hospital jueu juntament amb els malalts mentals. El fill de Hannelore, Rudi, s’havia tret l’estrella groga i s’havia afegit als jueus que vivien clandestinament, anomenats «submarins» en l’argot de Berlín. Però Hannelore, que no era jueva, vivia a la casa de sempre.

Durant dotze anys, una pregunta com aquesta que acabaven de fer a Carla —«Oi que ets amiga de la dona d’un jueu?»— havia estat una acusació. En aquells moments no sabia què representava. Només coneixia frau Reichs de vista: no se’n podia refiar.

Carla va tancar l’aixeta.

—El doctor Rothmann era el metge de capçalera de casa meva quan jo era petita —va respondre amb cautela—. Per què?

La dona es va col·locar davant l’aixeta per omplir una llauna molt grossa que en una altra època havia contingut oli de cuinar.

—S’han endut frau Rothmann —li va dir—. He pensat que t’interessaria saber-ho.

Era la cosa més corrent del món. Constantment «s’enduien» gent. Però quan això passava a algú pròxim representava un cop molt fort.

No se’n treia res d’intentar descobrir què els havia passat. En realitat era una cosa molt perillosa: els qui preguntaven per algun desaparegut solien desaparèixer.

—Sap on se l’han endut? —Fos com fos, Carla ho havia de preguntar.

En aquella ocasió sí que va tenir resposta.

—Al camp de trànsit de Schulstrasse. —A Carla se li va obrir una escletxa d’esperança—. A Wedding, a l’antic hospital jueu. Saps on és?

—Sí.

Carla treballava de tant en tant en aquell hospital, de manera extraoficial i il·legal, per això sabia que el govern s’havia apoderat d’un d’aquells edificis, del laboratori de patologia, i l’havia envoltat de filferro espinós.

—Tant de bo estigui bé —va dir la dona—. Es va portar molt bé amb mi quan vaig tenir l’Steffi malalt. —Va tancar l’aixeta i se’n va anar amb la llauna plena.

Carla va tirar cap a l’altre costat, de pressa, camí de casa seva.

Havia de fer alguna cosa per Hannelore. Sempre havia estat impossible treure algú d’un camp, però en aquell moment que tot s’estava desintegrant, potser hi podia haver una manera.

Va portar la galleda a casa i la va donar a Ada.

Maud era a la cua de les racions de menjar. Carla es va posar l’uniforme d’infermera pensant que això podia ajudar. Va explicar a Ada on anava i va sortir.

Havia d’anar a peu a Wedding. Eren tres o quatre quilòmetres. Rumiava si pagava la pena. Encara que trobés Hannelore, probablement no hi podria fer res. Però va pensar en Eva, a Londres, i en Rudi, en algun amagatall d’allí, de Berlín: seria terrible que perdessin la mare a les últimes hores de la guerra. Ho havia d’intentar.

Els carrers eren plens de policia militar, aturava gent i demanava papers. Anaven de tres en tres, organitzant judicis sumaris, però estaven especialment interessats en els homes en edat d’anar a la guerra. No van fer cap cas de Carla, que anava amb l’uniforme d’infermera.

Era curiós que, en aquell paisatge urbà tan destrossat, les pomeres i els cirerers fossin tan bonics, carregats de flors blanques i roses, i que en els moments de silenci, entre explosió i explosió, els ocells cantessin amb el mateix optimisme de cada primavera.

Va veure, horroritzada, uns quants homes penjats en fanals del carrer, alguns amb uniforme. N’hi havia que duien una cartolina al coll que deia «Covard» o «Desertor». Els havien sentenciat aquells tribunals del carrer formats per tres homes. No hi havia hagut prou morts per satisfer els nazis? A Carla li van venir ganes de plorar.

Es va veure obligada a refugiar-se dels bombardejos de l’artilleria tres vegades. L’última, quan era a uns centenars de metres de l’hospital, li va semblar que els soviètics i els alemanys lluitaven uns quants carrers més enllà d’on era ella. L’estrèpit era tan fort que es va sentir temptada de tornar enrere. Probablement, Hannelore ja estava condemnada, potser era morta i tot: per què havia d’afegir la seva vida a les pèrdues? Tot i així, va tirar endavant.

Començava a ser fosc quan va arribar a l’hospital a Iranische Strasse, cantonada amb Schulstrasse. Els arbres que flanquejaven els carrers havien tret fulles noves. L’edifici del laboratori, que havien convertit en un camp de trànsit, estava custodiat. Carla es va plantejar acostar-se al guàrdia i explicar-li què volia, però li va semblar que amb aquesta estratègia no aniria enlloc. Es va preguntar si hi havia maneres d’escolar-s’hi a través dels túnels.

Va entrar a l’edifici principal. L’hospital estava en funcionament. Havien traslladat tots els pacients als soterranis i als túnels. El personal treballava amb llums d’oli. La pudor que se sentia va fer pensar a Carla que les cisternes dels vàters no funcionaven. Traginaven aigua d’un petit pou del jardí amb galledes.

Se li va fer estrany que uns soldats portessin companys ferits cap a dins. Semblava que tot d’una els era igual que els metges i les infermeres fossin jueus.

Va seguir un túnel sota el jardí que donava al soterrani del laboratori. Tal com s’havia imaginat, la porta estava vigilada. El jove de la Gestapo, de tota manera, va mirar l’uniforme i la va deixar passar sense preguntar-li res. Potser ja veia que la seva feina no tenia cap sentit.

Va arribar a l’interior del camp. Se li va acudir si li costaria gaire de sortir-ne.

Allí, la sentor era més forta i de seguida va veure per què. El soterrani estava atapeït. Hi havia centenars de persones apilades en quatre magatzems. N’hi havia d’assegudes i d’estirades a terra; les més afortunades havien trobat una paret per recolzar-s’hi. Tothom anava brut, feia pudor, estava extenuat. La contemplaven amb una mirada trista, sense cap mena d’interès.

Va trigar uns minuts a trobar Hannelore.

L’esposa del metge mai no havia estat guapa, però en una altra època es podia haver dit que era una dona amb un tipus escultural i un rostre de faccions dures. En aquells moments se la veia demacrada, com la majoria, amb els cabells grisos, sense vida. Les galtes li havien quedat xuclades i arrugades a causa de la tensió.

Parlava amb una adolescent que tenia aquella edat en què una noia sembla excessivament voluptuosa per als anys que té, amb els pits i els malucs de dona i la cara de criatura. La noia seia a terra, plorant, i Hannelore, agenollada al seu costat, li agafava la mà i li parlava amb una veu suau i apaivagadora.

—Déu del cel! Què hi fas, aquí? —va exclamar Hannelore, alçant-se en veure Carla.

—He pensat que potser si els dic que no és jueva la deixaran anar.

—Que valenta!

—El seu marit va salvar moltes vides. Algú havia de salvar la de vostè.

Durant un moment, Carla va pensar que Hannelore estava a punt de plorar. Semblava que d’un moment a l’altre el rostre se li descompondria. Llavors va parpellejar i va fer que no amb el cap.

—Et presento la Rebecca Rosen —va dir, controlant-se la veu—. Avui, una bomba ha mort els seus pares.

—Em sap molt de greu, Rebecca —va fer Carla.

La noia no va respondre.

—Quants anys tens, Rebecca? —li va preguntar Carla.

—En faré catorze.

—Ara hauràs de ser una persona gran.

—Per què no m’he mort jo? —va somicar Rebecca—. Era al costat d’ells. M’hauria d’haver mort. Ara estic tota sola.

—No ho estàs pas, de sola —va dir Carla, enèrgica—. Nosaltres som al teu costat. —Es va tombar cap a Hannelore—: Qui és el responsable d’aquí?

—Es diu Walter Dobberke.

—Li diré que l’ha de deixar anar.

—Avui ja ha plegat. I el que ha deixat d’encarregat és un sergent que té el cervell d’un senglar. Però, mira, allà hi ha la Gisela. És l’amant d’en Dobberke.

La jove que entrava en aquella sala era bonica, tenia una llarga cabellera rossa i lluïa una pell fresca. Ningú no la mirava. Tenia una expressió insolent.

—S’ho fa amb ell a la sala d’electrocardiogrames de dalt —va explicar Hannelore—. Amb això aconsegueix doble ració de menjar. Ningú no hi parla, només jo. Trobo que no hem de jutjar la gent pels compromisos que accepta. Al cap i a la fi, vivim en un infern.

Carla no ho veia pas tan clar. Ella no s’hi hauria fet, amb una jueva que se n’anés al llit amb un nazi.

Gisela va veure Hannelore i s’hi va acostar.

—Ha rebut noves ordres —va dir, tan fluixet que Carla va haver de parar l’orella per sentir-la. Després va dubtar un moment.

—I doncs, què? Quines són les ordres? —va preguntar Hannelore.

La veu de Gisela va esdevenir un xiuxiueig.

—Matar tota la gent que hi ha aquí.

Carla va notar com si una mà gèlida li estrenyés el cor. Tota aquella gent…, incloent-hi Hannelore i la nena, Rebecca.

—En Walter no ho vol fer —va dir Gisela—. De fet, no és mala persona.

—Quan se suposa que ens ha de matar? —Hannelore parlava amb una tranquil·litat fatalista.

—Ara mateix. Però primer vol destruir els registres. En aquests moments, en Hans-Peter i en Martin estan llençant els expedients a la caldera. És una feina llarga, o sigui que encara ens queden unes hores. Potser l’Exèrcit Roig arribarà a temps per salvar-nos.

—O potser no —va afegir Hannelore amb determinació—. Hi ha alguna manera de poder-lo convèncer perquè no obeeixi les ordres? Per l’amor de Déu, la guerra ja quasi s’ha acabat!

—Abans el podia convèncer del que fos —va dir Gisela, amb aire compungit—, però ara ja s’està cansant de mi. Ja saps com són els homes.

—Però hauria de pensar en el seu futur. Un dia d’aquests, seran els aliats els que s’encarregaran de tot. I castigaran els crims dels nazis.

—Si tots som morts, qui els acusarà? —va preguntar Gisela.

—Jo —va respondre Carla.

Les altres dues se la van mirar sense dir res.

Carla va comprendre que, tot i no ser jueva, a ella també la matarien per evitar que hi hagués testimonis.

—Potser si en Dobberke ens salvés, jo li podria donar un cop de mà amb els aliats —va dir, buscant com fos alguna idea.

—És una sortida —va respondre Hannelore—. Podríem signar una declaració que digués que ens ha salvat la vida.

Carla va mirar Gisela, intrigada. Per l’expressió es veia que dubtava.

—Ho podria fer —va dir finalment.

Hannelore va mirar a totes dues bandes.

—Aquella és la Hilde —va dir—, fa de secretària d’en Dobberke.

La va cridar i li va explicar el pla.

—Picaré a màquina documents d’alliberament per a tothom —va dir Hilde—. Li direm que els signi abans de donar-li la declaració.

A la zona del soterrani no hi havia guàrdies, ja que es limitaven a vigilar la planta i el túnel, de manera que els presoners podien circular lliurement allà dins. Hilde se’n va anar a l’habitació que feia de despatx de Dobberke. Primer va escriure a màquina la declaració. Mentrestant, Hannelore i Carla explicaven el pla al soterrani i feien firmar tothom. Quan va haver acabat la declaració, Hilde va redactar els documents d’alliberament.

Ja era negra nit. No podien fer res més fins que no comparegués Dobberke al matí.

Carla es va estirar a terra, al costat de Rebecca Rosen. No hi havia cap altre lloc on anar a dormir.

Al cap de poc, Rebecca va començar a plorar en silenci.

Carla no sabia gaire què havia de fer. La volia consolar, però no li sortien les paraules. Què es pot dir a una criatura que acaba de veure com li maten els pares? Van continuar aquells sanglots somorts. A la fi, Carla es va girar i va abraçar Rebecca.

De seguida va veure que havia fet el que calia. Rebecca es va arraulir amb el cap contra el seu pit. Carla li amanyagava l’esquena com si fos un infant. A poc a poc, el plor es va anar apaivagant i Rebecca es va adormir.

Carla no va poder agafar el son. Es va passar la nit sencera imaginant què podia dir al responsable del camp. Tan aviat apel·lava a la seva bona voluntat com l’amenaçava amb la justícia dels aliats, i de vegades li plantejava la qüestió des de l’interès d’aquell home.

Va intentar no pensar en com els podrien matar. Erik li havia explicat que, a Rússia, els nazis els mataven de dotze en dotze. S’imaginava que allà també tindrien un sistema eficaç. Costava d’imaginar. Potser era millor així.

Probablement es podria escapar de morir si abandonava el camp en aquells moments o si ho feia a primera hora del matí. Ella no estava reclosa, no era jueva i tenia tots els papers en regla. Podia sortir de la mateixa manera que havia entrat, amb l’uniforme d’infermera. Però això significaria abandonar Hannelore i Rebecca. No podia pas fer-ho, per molt que desitgés ser fora d’allà.

La lluita als carrers va continuar fins a la matinada; llavors hi va haver una petita pausa. Va tornar a començar a l’alba. Ho tenien tan a prop que sentia el foc de les metralladores i de l’artilleria.

De bon matí, els guàrdies van portar un perol de sopa aigualida i un sac ple de barres de pa trossejades i mig florides. Carla es va prendre la sopa, es va menjar el pa, i després, a contracor, va anar al vàter, on va trobar una brutícia espantosa.

Juntament amb Hannelore, Gisela i Hilde, va pujar a la planta a esperar Dobberke. El bombardeig s’havia reprès, cada segon que passava augmentava el perill, però volien encarar-se amb aquell home tan bon punt entrés.

No va arribar a l’hora de sempre. Segons Hilde, solia ser puntual. Potser l’havia fet retardar la lluita al carrer. També podia ser que l’haguessin mort, és clar. Carla esperava que no. El seu ajudant, el sergent Ehrenstein, era tan estúpid que no s’hi podia parlar.

Quan van veure que ja feia una hora que Dobberke havia de ser allà, Carla va començar a perdre l’esperança.

Va passar una hora més i finalment va arribar.

—Què és això? —va dir quan va veure les quatre dones que l’esperaven al vestíbul—. A què ens dediquem ara, a fer safareig o què?

—Tots els presoners han signat una declaració que diu que vostè els ha salvat la vida —va respondre Hannelore—. Vostè també pot salvar la seva si accepta les nostres condicions.

—No digui bestieses —va fer ell.

—Segons la BBC, les Nacions Unides tenen una llista amb els noms dels oficials nazis que han pres part en els assassinats en massa —li va explicar Carla—. D’aquí a una setmana es pot trobar en un judici. No li interessaria tenir una declaració signada que digués que ha alliberat gent?

—Escoltar la BBC és cometre un delicte —va respondre ell.

—Però no tan greu com l’assassinat.

—He mecanografiat les ordres d’alliberament de tots els presoners d’aquí —va dir Hilde, mostrant-li la carpeta que duia a la mà—. Si les signa, tindrà la declaració.

—Us la puc prendre i ja està.

—Ningú no es creurà que és innocent si aquí mor tothom.

Dobberke estava enrabiat per aquell atzucac, però no tenia prou seguretat per girar cua i deixar-ho estar.

—Us puc matar totes quatre per insolents —va dir.

—La derrota és així —va saltar Carla, impacient—. Ja s’hi pot anar acostumant.

Carla va veure que se li envermellia la cara de ràbia i va pensar que n’havia fet un gra massa. Va desitjar poder retirar aquelles paraules. Va mirar fixament l’expressió enfurismada de Dobberke fent un esforç per dissimular la por que li inspirava.

En aquell moment va caure un projectil davant l’edifici. Les portes van tremolar i una finestra va volar pels aires. Tothom es va ajupir fent un gest instintiu, però ningú no en va resultar ferit.

Un cop van tornar a ser drets, a Dobberke li havia canviat la cara. Allà on abans Carla hi havia vist fúria, ara hi veia una cosa que semblava resignació fastiguejada. Se li va accelerar el cor. Havia cedit?

—No hi ha cap ferit —va informar a Dobberke el sergent Ehrenstein, que havia arribat corrents.

—Molt bé, sergent.

Ehrenstein ja se n’anava quan Dobberke el va fer tornar.

—Aquest camp està tancat —li va dir.

Carla va contenir la respiració.

—Tancat? —Es notava agressivitat i sorpresa en el to del sergent.

—Noves ordres. Digui als homes que vagin… —Dobberke va dubtar—, que es presentin al búnquer del tren de l’estació de Freidrichstrasse.

Carla veia que Dobberke estava improvisant sobre la marxa i semblava que Ehrenstein ho sospitava.

—Quan?

—Immediatament.

—Immediatament. —Ehrenstein va callar un instant, com si la paraula «immediatament» exigís més explicació.

Dobberke el va mirar de fit a fit.

—Entesos —va dir el sergent—. Ara ho dic als homes. —Se’n va anar.

Carla va notar que la sensació de victòria s’apoderava d’ella, però va recordar que encara no era lliure.

—Vejam aquesta declaració —va dir Dobberke a Hilde.

Ella va obrir la carpeta. Hi portava un munt de fulls, tots amb el mateix escrit a dalt de tot i la resta de l’espai ple de signatures. Els hi va passar.

Dobberke va plegar la paperassa i se la va ficar a la butxaca.

Hilde li va posar al davant les ordres de llibertat.

—Signi aquestes, si us plau.

—No us cal cap ordre de llibertat —va respondre ell—. I no tinc temps per posar centenars de vegades la firma aquí.

—La policia és als carrers —va dir Carla—. Pengen gent dels fanals. Necessitem papers.

—Em penjaran a mi si troben aquesta declaració —va respondre Dobberke, donant-se uns copets a la butxaca. Després se’n va anar cap a la porta.

—Deixa’m venir amb tu, Walter! —va exclamar Gisela.

—Venir amb mi? —va fer ell, girant-se per mirar-se-la—. Què diria la meva dona? —Va sortir amb un cop de porta.

Gisela va esclatar en plors.

Carla es va acostar a la porta, la va obrir i va observar com Dobberke s’allunyava fent grans gambades. No hi havia cap més home de la Gestapo a la vista: havien obeït les seves ordres i havien abandonat el camp.

El comandant va arribar al carrer i va arrencar a córrer.

Va deixar el portal obert.

Hannelore era al costat de Carla, mirant a fora sense acabar-s’ho de creure.

—Em sembla que som lliures —va dir Carla.

—Ho hem de dir a tothom.

—Ja ho faig jo —es va oferir Hilde, i va agafar l’escala cap al soterrani.

Carla i Hannelore van sortir, temorenques, i van seguir la sendera que anava de l’entrada del laboratori al portal. Un cop allà, es van mirar, vacil·lant.

—Ens fa por la llibertat —va dir Hannelore.

Van sentir darrere seu una veu infantil que deia:

—No em deixis, Carla! —Era Rebecca, que corria cap a elles, amb els pits saltironant sota aquella brusa llardosa.

Carla va deixar anar un sospir. «He adoptat una criatura», va pensar. «No estic preparada per fer de mare. Però què hi farem!».

—Doncs va —li va dir—, però prepara’t per córrer. —Després es va adonar que no calia que es preocupés per l’agilitat de Rebecca: sens dubte la nena podia córrer més que ella i que Hannelore.

Van travessar el jardí de l’hospital i van arribar a la reixa principal. S’hi van aturar i van mirar a un costat i l’altre d’Iranische Strasse. Semblava que hi havia tranquil·litat. Van travessar el carrer i van arribar a la cantonada corrent. Mentre Carla mirava cap a Schulstrasse, va sentir foc de metralladora i va veure que carrer enllà hi havia un tiroteig. Hi havia soldats alemanys que es replegaven cap on eren elles i uns altres de l’Exèrcit Roig que els perseguien.

Va donar un cop d’ull al voltant. No hi havia cap lloc on amagar-se, fora dels arbres, que oferien una protecció molt pobra.

Un projectil va anar a parar al mig del carrer, a uns cinquanta metres d’allà on eren, i va explotar. Carla va notar l’ona expansiva però no la va tocar.

Sense dir-se ni una sola paraula, totes tres dones van arrencar a córrer i se’n van tornar cap a les dependències de l’hospital.

Es van ficar altre cop a l’edifici del laboratori. Hi havia presoners que s’estaven a la banda de dins del filferro espinós, com si no gosessin sortir-ne.

—Al soterrani, hi fa una pesta de por, però ara com ara és el lloc més segur —els va dir Carla, i tot seguit va entrar i se’n va anar escales avall. La majoria la va seguir.

Rumiava quant de temps s’hi hauria d’estar, allí. L’exèrcit alemany s’havia de rendir, però quan? Li costava d’imaginar-se Hitler acceptant una rendició en les circumstàncies que fossin. Aquell home s’havia passat la vida cridant amb arrogància que ell era l’amo. Com podia admetre que s’havia equivocat, que havia estat estúpid i cruel? Que havia assassinat milions de persones i aconseguit que bombardegessin el seu país fins a deixar-lo en runes? Que passaria a la història com l’home més malvat que hi havia hagut a la capa de la Terra? No ho podia pas fer. Embogiria, es moriria de vergonya o bé es posaria el canó de la pistola a la boca i n’accionaria el gallet.

Però quant trigaria? Un dia? Una setmana? Més encara?

Es va sentir un crit des de dalt:

—Són aquí! Han arribat els russos!

Aleshores, Carla va sentir el trepig d’unes botes pesants escales avall. D’on podien haver tret unes botes tan bones els russos? Dels americans?

Tot d’una, els van tenir allà: quatre, sis, vuit, nou homes carabruts, amb metralletes amb carregadors de tambor, disposats a matar com aquell qui res. Semblava que ocupaven quasi tota l’estança. Tothom se n’apartava, i això que eren els alliberadors.

Els soldats es van fer una composició de lloc. Van veure que no corrien cap perill amb aquells presos demacrats, la majoria dones. Van abaixar les armes. Alguns es van ficar a les sales dels costats.

Un soldat molt alt es va arregussar la màniga esquerra: portava sis o set rellotges de polsera al braç. Va cridar alguna cosa en rus, assenyalant tots aquells rellotges amb la culata de l’arma. A Carla, li va semblar que l’havia entès, però se’n feia creus. Després, l’home va agafar una dona gran, li va engrapar la mà i va apuntar amb el dit l’anell de casament que duia.

—Ens robaran el poc que no ens han pres els nazis? —va dir Hannelore.

Doncs, sí. Aquell soldat alt semblava decebut i intentava estirar l’anell de la dona. Quan ella va entendre el que volia, se’l va treure i l’hi va donar.

El rus se’l va quedar, va fer un gest d’assentiment i després va ensenyar el braç a tothom.

Hannelore va fer uns passos endavant.

—Aquesta gent són presoners! —li va dir en alemany—. Jueus i familiars de jueus, perseguits pels nazis!

Tant si ho va entendre com si no, no en va fer cap cas i va continuar assenyalant insistentment els rellotges que duia al braç.

Els pocs que tenien encara alguna cosa de valor, que no els havien robat, ni l’havien hagut d’intercanviar per menjar, se’n van desfer.

Ja es veia que l’alliberament de l’Exèrcit Roig no seria l’esdeveniment feliç que havia esperat tanta gent.

Però allò tot just començava.

Aquell soldat alt va assenyalar Rebecca.

La nena es va amagar, tota avergonyida, darrere Carla.

Un altre soldat, més baixet i ros, va agafar Rebecca i la va estirar. La nena es va posar a cridar, però l’altre li va fer una rialleta, com si li agradés aquell comportament.

Carla tenia l’esgarrifosa sensació de saber què passaria després.

El més baix aguantava fort Rebecca mentre l’altre li començava a grapejar els pits. De cop va dir alguna cosa i tots dos van deixar anar una riallada.

Tots els reunits es van posar a cridar i a protestar.

L’alt va anivellar l’arma. Carla tenia por que no disparés. Si premia el gallet d’una metralleta en una sala atapeïda feriria i mataria una pila de persones.

Tothom es va adonar del perill i es va fer el silenci.

Els dos soldats van recular cap a la porta, enduent-se’n Rebecca. Ella cridava i forcejava, però no es podia desfer de la mà del ros.

Quan van arribar a la porta, Carla va fer uns passos endavant i va cridar:

—Espereu.

Alguna cosa en la seva veu els va fer aturar.

—És massa jove —va dir Carla—, només té tretze anys! —No sabia si l’havien entès. Va alçar els braços, ensenyant-los els deu dits i va repetir el gest amb una sola mà, mostrant-ne tres—. Tretze!

L’alt va semblar que l’entenia.

—Frau ist frau —«Una dona és una dona», va dir en alemany, amb una mitja rialla.

—Agafa una dona feta i dreta —va dir Carla, sense ni saber com li havia sortit allò. Se’ls va anar acostant a poc a poc—. Agafa’m a mi en comptes d’ella. —Va intentar dibuixar un somriure seductor—. Jo no sóc una nena. Sé què s’ha de fer. —S’hi va anar acostant, fins a arribar prou a prop per notar aquella olor repugnant de la persona que fa mesos que no es renta. Va intentar dissimular l’angúnia que li feia, va abaixar el to i va afegir—: Jo sé el que vol un home. —Es va tocar els pits amb aire suggeridor—. Deixa’t estar de criatures.

El soldat alt va tornar a mirar Rebecca. Tenia els ulls envermellits de plorar i el nas li rajava, cosa que, per sort, li donava un aire més de nena que no pas de dona.

Va tornar a mirar Carla.

—A dalt hi ha un llit. Vols que t’ensenyi on? —va dir ella.

Altre cop, no sabia si l’havia entesa, però el va agafar de la mà i ell la va seguir escales amunt fins a la planta principal.

El ros va deixar anar Rebecca i també va enfilar amunt.

Quan ja ho havia aconseguit, Carla es va penedir d’haver-se embravit. Tenia ganes de desfer-se dels russos i de sortir corrents. Però segur que dispararien contra ella i tornarien a buscar Rebecca. Va pensar en aquella nena desolada que havia perdut els pares la vigília. Una violació l’endemà li destrossaria l’ànima per sempre més. Carla l’havia de salvar.

«A mi això no em destrossarà» va pensar. «Sóc capaç d’aguantar-ho. Quan haurà passat, tornaré a ser jo».

Els va portar a la sala d’electrocardiogrames. Tenia fred, com si se li estigués glaçant el cor i els pensaments no li responguessin. Al costat del llit hi havia un pot de greix que els metges feien servir per millorar la conductivitat dels terminals. Es va treure les calces, es va ben untar la mà amb el greix i se’l va fer entrar a la vagina. Potser amb això no sagnaria.

Havia de continuar fingint. Es va tombar cap als dos soldats. Va veure, horroritzada, que n’havien entrat tres més. Va intentar somriure, però no ho va aconseguir.

Es va estirar de panxa enlaire i es va obrir de cames.

El més alt se li va agenollar al davant. Li va esquinçar la brusa de l’uniforme per deixar-li els pits al descobert. Carla va veure que s’estava tocant per aconseguir trempar. Se li va col·locar al damunt i la va penetrar. Ella es va dir que allò no tenia res a veure amb el que havia fet amb Werner.

Va girar el cap, però el soldat la va agafar per la barbeta i la va obligar a mirar-se’l mentre anava empenyent endins. Carla va tancar els ulls. Va notar que li feia un petó i intentava ficar-li la llengua a la boca. L’alè li pudia com la carn podrida. Quan va aconseguir cloure els llavis, li va clavar un cop a la cara. Ella va deixar anar un crit i va obrir els llavis masegats. S’intentava imaginar com hauria estat per a una nena de tretze anys verge.

El soldat va deixar anar un gruny i va ejacular a dins d’ella. Carla feia esforços per no reflectir el fàstic que sentia.

L’home va baixar i el ros va ocupar el seu lloc.

Carla intentava tancar la ment, convertir el cos en una cosa a part, en una màquina, en un objecte que no tenia res a veure amb ella. El segon soldat no va fer res per besar-la, però li va xuclar els pits, li va mossegar els mugrons i, en sentir el crit de dolor d’ella, va semblar que s’animava i hi posava més afany.

Va passar l’estona i va ejacular.

Un altre li va pujar a cavall.

Es va adonar que quan acabés allò no es podria banyar ni dutxar, perquè en tota la ciutat no hi havia aigua potable. Aquell pensament la va fer posar frenètica. Tindria aquells fluids a dins seu, l’olor d’aquells homes a la pell, la saliva d’ells a la boca, i cap manera efectiva de treure-s’ho de sobre. D’alguna manera, això era pitjor que totes les altres coses. Va perdre el valor i es va posar a plorar.

El tercer soldat va quedar satisfet i el quart se li va ajeure al damunt.





20


1945 (II)





I


Adolf Hitler es va suïcidar el dilluns 30 d’abril de 1945, al seu búnquer de Berlín. Exactament una setmana després, a Londres, a tres quarts menys cinc de vuit del vespre, el ministre d’Informació va anunciar que Alemanya s’havia rendit. L’endemà, dimarts, 8 de maig, es va declarar festiu.

Daisy contemplava les celebracions asseguda davant la finestra del pis de Piccadilly. El carrer bullia de gent que impedia el pas de cotxes i autobusos. Les noies petonejaven el primer home amb uniforme que veien, i milers de soldats afortunats se n’aprofitaven. A primera hora de la tarda ja hi havia molta gent borratxa. A Daisy li arribaven uns cants llunyans per la finestra oberta i va deduir que la multitud congregada davant del palau de Buckingham cantava «Land of Hope and Glory». Compartia l’alegria general, però Lloyd era en algun lloc de França o d’Alemanya, i ell era l’únic soldat que tenia ganes de petonejar. Resava perquè no l’haguessin mort en les últimes hores de guerra.

Millie, la germana de Lloyd, es va presentar al pis amb els seus dos fills. El marit de Millie, Abe Avery, també era a l’exèrcit, no se sabia on. Ella i els nens havien anat al West End per participar en les celebracions i havien passat per casa la Daisy per descansar una mica. Feia temps que la casa dels Leckwith d’Aldgate era un refugi per a Daisy i estava encantada de poder-los correspondre. Ella mateixa va preparar te per a Millie, ja que els seus criats havien sortit a celebrar el final de la guerra, i va servir suc de taronja a Lennie, que tenia cinc anys, i Pammie, que en tenia tres.

Des que havien reclutat Abe, Millie dirigia el negoci de venda de pell a l’engròs. La germana d’Abe, Naomi Avery, n’era la comptable, i Millie s’encarregava de les vendes.

—A partir d’ara, tot canviarà —deia Millie—. Els últims cinc anys només hi ha hagut demanda de pells resistents per fer botes i sabates. Ara necessitarem pells més toves, de vedell i de porc, per fer bosses de mà i carteres. Quan el mercat de productes de luxe es recuperi, finalment podrem guanyar-nos la vida com cal.

Daisy recordava que el seu pare pensava de la mateixa manera que Millie. Lev també mirava sempre al futur, buscant noves oportunitats.

Al cap de poc va aparèixer Eva Murray amb els seus quatre fills. Jaimie, de vuit anys, va organitzar un joc de cuit i amagar i el pis es va transformar en una guarderia. El marit d’Eva, Jimmy, era coronel i també estava en algun lloc de França o Alemanya, de manera que ella patia la mateixa basarda que Daisy i Millie.

—Un dia d’aquests en tindrem notícies —va dir Millie—. I llavors sí que s’haurà acabat tot.

Eva també passava ànsia per la seva família de Berlín. Però s’imaginava que, amb el caos de la postguerra, passarien setmanes o mesos abans no s’assabentessin de la sort de cap alemany concret.

—No sé si els meus fills arribaran a conèixer els meus pares —va observar amb tristesa.

A les cinc, Daisy va preparar una gerra de martinis. Millie va anar a la cuina i, amb la seva rapidesa i eficàcia habituals, va omplir una safata de torrades amb sardines per picar amb les begudes. Eth i Bernie van arribar quan Daisy ja preparava una segona ronda.

Bernie va explicar a Daisy que Lennie ja sabia llegir i que Pammie cantava l’himne nacional.

—És el típic avi que es pensa que no hi ha hagut mai nens tan espavilats com els seus néts —va comentar Ethel.

Però Daisy no tenia cap dubte que ella n’estava igual de cofoia.

Amb el segon martini a la mà, sentint-se més relaxada i contenta, va contemplar el grup de persones que s’havia reunit a casa seva. Per a ella era un honor que sabessin que podien anar a casa seva sense avisar i que hi serien benvinguts. Els semblava natural estar amb ella, i a ella amb ells. Eren la seva família.

Se sentia molt afortunada.





II


Woody Dewar estava assegut davant del despatx de Leo Shapiro, mirant una pila de fotografies. Les havia fet a Pearl Harbor, una hora abans que Joanne morís. El rodet s’havia passat mesos dins la càmera, però un dia Woody l’havia revelat i l’havia passat a paper. Mirar les fotografies l’havia posat tan trist que les havia desat en un calaix del seu dormitori al pis de Washington i no les havia tornat a treure.

Però havia arribat l’hora de canviar.

No l’oblidaria mai, Joanne, però finalment s’havia tornat a enamorar. Estava boig per Bella i ell per ella. Quan s’havien separat, a l’estació de tren d’Oakland, a prop de San Francisco, li va dir que l’estimava.

—Jo també t’estimo —va contestar ella.

Li pensava demanar que es casés amb ell. Feia temps que ho volia fer, però li semblava massa aviat. Només feia tres mesos que s’havien retrobat i no volia donar als seus hostils pares un motiu per oposar-s’hi.

A més, necessitava prendre una decisió sobre el seu futur.

No volia dedicar-se a la política.

Sabia que seria un trasbals per als seus pares. Sempre havien donat per fet que seguiria els passos del seu pare i acabaria sent el tercer senador Dewar. Una mica irreflexivament havia deixat que s’ho pensessin. Però a la guerra, i sobretot mentre era a l’hospital, havia rumiat què volia fer realment si sobrevivia, i la resposta no era la política.

Era un bon moment per marxar. El seu pare havia vist acomplida l’ambició de la seva vida. El Senat havia debatut les Nacions Unides. En un moment similar de la història, l’antiga Lliga de Nacions havia sotsobrat, un record dolorós per a Gus Dewar. Però el senador Vandenberg n’havia parlat apassionadament a favor, referint-se al «somni més preuat de la humanitat», i la Carta de les Nacions Unides s’havia ratificat per vuitanta-nou vots a dos. La feina estava feta. Si plegava ara, Woody no li fallaria al seu pare.

Esperava que Gus també ho veiés així.

Shapiro va obrir la porta del despatx i li va fer un gest perquè hi entrés. Woody es va aixecar i va passar dins.

Shapiro era més jove del que Woody s’esperava, uns trenta i pocs. Era el cap de l’oficina de Washington de la Agència Nacional de Premsa.

—Què puc fer pel fill del senador Dewar? —va preguntar, després de seure rere la taula.

—Li voldria ensenyar unes fotografies, si m’ho permet.

—Endavant.

Woody va escampar les fotos sobre la taula.

—És Pearl Harbor? —va preguntar Shapiro.

—Sí. El set de desembre de mil nou-cents quaranta-u.

—Déu meu!

Woody les mirava cap per avall, i tot i així no va poder evitar que se li humitegessin els ulls. Hi sortia Joanne, preciosa, i Chuck, que somreia feliç de ser amb la seva família i Eddie. Després, els avions que s’acostaven, les bombes i els torpedes que queien de les seves panxes, les explosions de fum negre als vaixells i els mariners saltant per la borda, caient al mar i nedant per salvar la vida.

—Aquest és el seu pare —va dir Shapiro—. I la seva mare. Els reconec.

—I la meva promesa, que va morir pocs minuts després. El meu germà, que va morir a Bougainville. I el millor amic del meu germà.

—Són unes fotografies fabuloses! Quant en demana?

—No vull diners —va dir Woody.

Shapiro el va mirar, estranyat.

—Vull una feina —va explicar Woody.





III


Quinze dies després del Dia de la Victòria a Europa, Winston Churchill va convocar eleccions generals.

A la família Leckwith els va agafar per sorpresa. Com tanta gent, Ethel i Bernie creien que Churchill esperaria que els japonesos es rendissin. El cap dels laboristes, Clement Attlee, havia proposat fer les eleccions a l’octubre. Churchill els va agafar a tots desprevinguts.

El major Lloyd Williams va ser llicenciat de l’exèrcit per presentar-se com a candidat laborista per Hoxton, a l’East End de Londres. Se sentia entusiasmat, ple d’il·lusió pel futur que prometia el seu partit. Havien vençut el feixisme i el poble britànic podia construir una societat que combinés la llibertat amb el benestar. Els laboristes tenien un pla ben meditat per evitar les catàstrofes dels últims vint anys: una assegurança de desocupació àmplia i universal que donés suport a les famílies en els moments difícils, una planificació econòmica per prevenir un altra Depressió i una Organització de Nacions Unides per mantenir la pau.

—No tens cap possibilitat —va dir Bernie, el seu padrastre, a la cuina de la casa d’Aldgate, el dilluns, 4 de juny. El pessimisme era tan poc habitual en Bernie que feia més convincents les seves paraules—. Votaran conservador perquè en Churchill va guanyar la guerra —va continuar lúgubrement—. El 1918, amb en Lloyd George va passar el mateix.

Lloyd estava a punt de contestar, però Daisy va intervenir abans.

—La guerra no l’ha guanyat el lliure mercat ni l’empresa capitalista —va dir, tota indignada—. Han estat les persones, treballant en col·laborció i compartint la càrrega; cadascú aportant el que podia. Això és socialisme.

Lloyd l’estimava encara més quan s’apassionava, però ell era més reflexiu.

—Ja tenim mesures que els vells conservadors haurien titllat de bolxevisme: control governamental del ferrocarril, les mines i el transport marítim, per exemple; totes implantades per Churchill. I l’Ernie Bevin s’ha encarregat de la planificació econòmica durant tota la guerra.

Bernie va brandar el cap pensarosament, un gest de vell que irritava Lloyd.

—La gent vota amb el cor, no amb el cap —va sentenciar—. Voldran demostrar el seu agraïment.

—Mira, no serveix de res discutir amb tu —va esbufegar Lloyd—. Prefereixo discutir amb els votants.

Ell i Daisy van agafar un autobús en direcció nord per anar al pub Black Lion, a Shoreditch, on es van trobar amb l’equip de campanya del Partit Laborista de la circumscripció de Hoxton. De fet, Lloyd sabia que fer campanya no consistia a discutir amb els votants. El principal objectiu era identificar els simpatitzants, perquè el dia de les eleccions la màquina del partit s’assegurés que tots anaven al col·legi electoral. S’apuntaven els noms dels simpatitzants incondicionals dels laboristes i es ratllaven els simpatitzants dels altres partits. Només les persones que encara no s’havien decidit mereixien que se’ls dediqués uns quants segons: se’ls donava l’oportunitat d’enraonar amb el candidat.

Lloyd va rebre algunes reaccions negatives.

—Major, oi? —va dir una dona—. El meu Alf és caporal. Diu que per poc no perdem la guerra per culpa dels oficials.

També van haver de sentir acusacions de nepotisme.

—Que no és el fill de la parlamentària per Aldgate? Què passa? És una monarquia hereditària?

Lloyd va recordar el consell de la seva mare: «No guanyaràs mai un vot demostrant que el votant és idiota. Sigues simpàtic, sigues modest i no perdis els nervis. Si un votant és hostil i groller, dóna-li les gràcies per haver vingut i vés-te’n. Es quedarà pensant que potser t’ha jutjat malament».

Els votants de classe obrera eren majoritàriament simpatitzants dels laboristes. Moltes persones van dir a Lloyd que Attlee i Bevin havien treballat bé durant la contesa. Els indecisos eren sobretot de classe mitjana. Quan algú li deia que Churchill havia guanyat la guerra, Lloyd citava l’encertada observació d’Attlee: «No era un govern d’un sol home i no era una guerra d’un sol home».

Churchill havia descrit Attlee com un home modest amb molts motius per ser-ho. L’enginy d’Attlee no era tan brutal i per aquest mateix motiu era més efectiu, si més no en opinió de Lloyd.

Un parell d’electors van esmentar el parlamentari per Hoxton, que era liberal, i van dir que el votarien perquè els havia ajudat a resoldre un problema. Sovint els electors recorrien als parlamentaris quan creien que el govern, l’amo o un veí els havia tractat injustament. Era una feina molt feixuga, però feia guanyar vots.

Comptat i debatut, Lloyd no hauria sabut dir cap a on es decantava l’opinió pública.

Només un elector va esmentar Daisy. L’home va entrar amb la boca plena.

—Bona nit, senyor Perkinson —va dir Lloyd—, m’han dit que em volia preguntar una cosa.

—La seva promesa era feixista —va dir l’home tot mastegant.

Lloyd es va imaginar que l’home havia llegit el Daily Mail, que havia publicat un article rabiós sobre Lloyd i Daisy amb el titular: «El socialista i la vescomtessa».

—Com tants d’altres, es va deixar enganyar una temporada breu pel feixisme —va reconèixer Lloyd.

—Com es pot casar un socialista amb una feixista?

Lloyd va mirar al voltant, va veure Daisy i li va fer un gest perquè s’hi acostés.

—El senyor Perkinson em preguntava pel passat feixista de la meva promesa.

—Encantada de conèixer-lo, senyor Perkinson. —Daisy va estrènyer la mà de l’home—. Entenc la seva preocupació. Als anys trenta, el meu marit era feixista i jo li donava suport.

Perkinson es va estovar. Segurament que una dona seguís les idees del seu marit li semblava la cosa més normal del món.

—Vam ser ben idiotes —va continuar Daisy—. Però quan va arribar la guerra, el meu marit va ingressar a la RAF i va lluitar contra els nazis amb el mateix valor que qualsevol.

—És veritat, això?

—L’últim any va pilotar un Typhoon sobre França i el dia que el van abatre i va morir, va metrallar un tren alemany de transport de tropes. Per tant, sóc una vídua de guerra.

Perkinson es va empassar el menjar que tenia a la boca.

—Ho lamento molt, cregui’m.

Però Daisy no havia acabat.

—Pel que fa a mi, he viscut a Londres tota la guerra. I vaig conduir una ambulància durant els bombardejos.

—Doncs va ser molt valenta.

—Per això espero que entengui que tant el meu difunt marit com jo vam complir amb el nostre deure.

—No ho sé pas —va dir Perkinson, emmurriat.

—No l’entretindrem més —va tallar Lloyd—. Li agraeixo que ens hagi explicat el seu punt de vista. Passi-ho bé.

—Em sembla que aquest no ens votarà —va dir Daisy, mentre s’allunyava.

—No en convenço cap —es va lamentar Lloyd—. Però ara que sap les dues versions de la història, és possible que sigui una mica menys vehement aquesta nit quan parli de nosaltres al pub.

—Mmm.

Lloyd va veure que no havia tranquil·litzat gaire Daisy.

Aquella nit van plegar d’hora de fer campanya, perquè la BBC transmetia per la ràdio la primera emissió sobre les eleccions, i tots els col·laboradors del partit la volien sentir. Churchill tenia el privilegi de ser el primer d’enraonar.

—Em preocupa ser una càrrega per a tu en aquestes eleccions —va dir Daisy dalt de l’autobús de tornada.

—Cap candidat no és perfecte —va admetre Lloyd—. El que importa és la manera com aprofites les teves febleses.

—No vull ser la teva feblesa. Potser me n’hauria de mantenir al marge.

—Ben al contrari, vull que tothom ho sàpiga tot de tu des de bon començament. Si al capdavall ets un llast, deixaré la política.

—No, no! No suportaria pensar que t’he obligat a renunciar a les teves ambicions.

—No arribarem a tant —va dir ell, però una vegada més va veure que no havia aconseguit calmar l’ansietat de Daisy.

Un cop a Nutley Street, la família Leckwith va seure a la cuina al voltant de la ràdio; Daisy agafava la mà de Lloyd.

—Venia molt sovint quan eres fora —va comentar—. Sentíem música de swing i parlàvem de tu.

A Lloyd el feia feliç imaginar-s’ho.

Churchill va començar el seu parlament. La coneguda ronquera era commovedora. Durant cinc lúgubres anys aquella veu havia donat fortalesa, esperança i valor als ciutadans. Lloyd es va desanimar: fins i tot ell tenia temptacions de votar-lo.

«Amics meus», va dir el primer ministre. «Sàpiguen que la política socialista es contradiu amb les idees de llibertat britàniques».

Era el típic discurs negatiu. Totes les idees noves es condemnaven com a importacions estrangeres. Però què oferiria Churchill a la gent? Els laboristes tenien un pla, però què proposaven els conservadors?

«El socialisme està inseparablement lligat amb el totalitarisme», va continuar Churchill.

—No s’atrevirà a dir que som com els nazis, espero —va comentar Ethel, la mare de Lloyd.

—Crec que és exactament el que fa —va dir Bernie—. Dirà que hem derrotat l’enemic a l’estranger i que ara hem de derrotar l’enemic a casa. Tàctiques conservadores convencionals.

—La gent no s’ho creurà —va dir Ethel.

—Calleu! —va cridar Lloyd.

«Un Estat socialista, un cop completat amb tots els detalls i en tots els aspectes, no es podria permetre tenir oposició».

—Això és ofensiu —va dir Ethel.

«Però aniré més lluny», va dir Churchill. «Afirmo, des del fons del meu cor, que no es pot establir cap sistema socialista sense una policia política».

—Policia política? —va exclamar Ethel, amb indignació—. D’on treu aquests disbarats?

—Això és bo, segons com t’ho miris —va intervenir Bernie—. No troba res per criticar al nostre manifest, i per tant ens ataca per coses que de fet no hem proposat. És un maleït mentider.

—Escolteu! —va cridar Lloyd.

«Hauran de recórrer a alguna forma de Gestapo», va continuar Churchill.

De cop tots estaven drets, bramant d’indignació. Al primer ministre ja no se’l sentia.

—Malparit! —cridava Bernie, brandant el puny cap a la ràdio Marconi—. Malparit, malparit!

—Aquesta serà la seva campanya? —va dir Ethel, quan tots es van haver calmat una mica—. Dir mentides sobre nosaltres?

—Ja hi pots pujar de peus —va dir Bernie.

—Però s’ho creuran els electors? —va preguntar Lloyd.





IV


Al sud de Nou Mèxic, no gaire lluny d’El Paso, hi ha un desert anomenat Jornada del Muerto. Un sol despietat crema durant tot el dia les plantes punxegudes de mesquite i les fulles com espases de les iuques. Els habitants són escorpins, serps cascavell, formigues de foc i taràntules. En aquell indret, els components del projecte Manhattan posaven a prova l’arma més temible que la raça humana havia inventat.

Greg Peixkov estava amb els científics observant des de nou quilòmetres de distància. Tenia dues esperances: la primera, que la bomba funcionés, i la segona, que nou quilòmetres fossin suficients.

El compte enrere va començar a les cinc i nou minuts del matí, el dilluns, 16 de juliol. El dia trencava i, per l’est, hi havia franges daurades al cel.

La prova duia el nom en clau de «Trinity». Quan Greg va preguntar per què, el científic en cap, el novaiorquès jueu d’orelles punxegudes Robert Oppenheimer, va citar un poema de John Donne: «Colpeja el meu cor, déu de les tres persones».

Oppie era la persona més intel·ligent que Greg havia conegut. El físic més destacat de la seva generació, que a més parlava sis idiomes. Havia llegit El capital de Karl Marx en l’original alemany i per distreure’s aprenia sànscrit. A Greg li queia bé i l’admirava. La majoria dels físics eren uns inadaptats, però Oppie, com el mateix Greg, era una excepció: alt, guapo, simpàtic i un faldiller consumat.

Enmig del desert, Oppie havia instruït el Cos d’Enginyers de l’Exèrcit perquè construïssin una torre d’acer amb fonaments de ciment. A sobre hi havia una plataforma de fusta de roure. La bomba s’havia hissat dissabte, amb un cabestrant sobre la plataforma.

Els científics no feien servir mai la paraula «bomba». S’hi referien com a «l’aparell». Al centre tenia una bola de plutoni, un metall que no existia en la natura sinó que s’havia creat com un producte derivat dels reactors nuclears. La bola pesava quatre quilos i mig i contenia tot el plutoni del món. Algú havia calculat que valia mil milions de dòlars.

Trenta-dos detonadors col·locats a la superfície de la bola es dispararien simultàniament i crearien una pressió interior tan potent que el plutoni es tornaria més dens i assoliria el punt crític.

Ningú no sabia del cert què passaria a continuació.

Els científics havien fet una aposta, a un dòlar el tiquet, sobre la força de l’explosió mesurada en tones equivalents de TNT. Edward Teller va apostar per quaranta-cinc mil tones. Oppie per trenta mil. La previsió oficial era de vint mil tones. La nit anterior, Enrico Fermi s’havia ofert a acceptar apostes col·laterals sobre si l’explosió faria desaparèixer tot l’estat de Nou Mèxic. El general Groves no ho va trobar divertit.

Els científics havien tingut una discussió molt seriosa sobre si l’explosió cremaria l’atmosfera de tota la Terra i destruiria el planeta, però havien arribat a la conclusió que no. Si s’equivocaven, Greg esperava que la cosa fos ràpida.

La prova s’havia programat per al 4 de juliol. Tanmateix, cada vegada que provaven un component, fallava; de manera que el gran dia s’havia ajornat diverses vegades. El dissabte, a Los Alamos, un simulacre, batejat com la Còpia Xinesa, s’havia negat a encendre’s. A l’aposta, Norman Ramsey havia optat pel zero, jugant-s’ho tot que la bomba seria un fiasco.

La detonació d’aquell dia s’havia programat per a les dues de la matinada, però aleshores havia esclatat una tronada, al desert. La pluja faria caure la precipitació radioactiva sobre els caps dels científics observadors, de manera que l’explosió es va ajornar.

La tempesta es va acabar a l’alba.

Greg era en un búnquer anomenat S-10000, situat a la sala de control. Com la majoria dels científics, s’estava a fora per veure-ho millor. L’esperança i la por maldaven per dominar el seu cor. Si la bomba era un fiasco, els esforços de centenars de persones, més uns dos mil milions de dòlars, no haurien servit de res. I si la bomba no era un fiasco, tots podien morir en els minuts següents.

Al seu costat tenia Wilhelm Frunze, un científic alemany jove que havia conegut a Chicago.

—Què hauria passat, Will, si un llamp hagués tocat la bomba?

—No se sap —va dir Frunze, arronsant les espatlles.

Van llançar un coet verd lluminós al cel, que va sobresaltar Greg.

—L’avís dels cinc minuts —va explicar Frunze.

La seguretat havia estat un problema. Santa Fe, la ciutat més propera a Los Alamos, era un formiguer d’agents encorbatats de l’FBI. Repenjats com si res a les parets, amb les americanes de xeviot i les corbates, destacaven entre els ciutadans, que duien texans i botes camperes.

L’Agència també tenia il·legalment punxats els telèfons de centenars de persones involucrades en el projecte Manhattan. Això consternava Greg. Com podia ser que l’agència més important de les forces de l’ordre del país cometés actes delictius sistemàticament?

Fos com fos, la seguretat de l’exèrcit i l’FBI havien identificat alguns espies, com ara Barney McHugh, i els havien apartat discretament del projecte. Però els havien descobert tots? Greg no ho sabia. Groves s’havia vist obligat a assumir riscos. Si hagués acomiadat tots els científics que l’FBI li demanava, no n’haurien quedat prou per fabricar la bomba.

Malauradament, la majoria dels científics eren radicals, socialistes i liberals. Era difícil trobar-ne algun de conservador. Creien que les veritats descobertes per la ciència havien de beneficiar tota la humanitat i no s’havien de mantenir en secret al servei d’un règim o un país. De manera que, mentre el govern nord-americà mantenia aquell immens projecte en el màxim secret, els científics es reunien en grups per debatre sobre la manera de compartir la tecnologia nuclear amb totes les nacions del món. El mateix Oppie era sospitós: l’única raó que no estigués afiliat al Partit Comunista era que no li agradava pertànyer a cap club.

En aquell moment, Oppie estava ajagut a terra al costat del seu germà petit, Frank, també un físic eminent, i també comunista. Tots dos tenien un tros de vidre de soldador a la mà per observar l’explosió. Greg i Frunze en tenien també. Alguns científics portaven ulleres.

Van llançar un altre coet.

—Un minut —va dir Frunze.

—Ai, Senyor, aquestes esperes no van gens bé per al cor —va sentir Greg que deia Oppie.

Va pensar que potser serien les últimes paraules d’Oppie.

Greg i Frunze estaven ajaguts a la sorra a prop d’Oppie i Frank. Tots quatre sostenien els visors de vidre de soldar davant dels ulls i tenien la mirada posada en el punt de la prova.

Davant de la possibilitat de morir, Greg va pensar en la seva mare, el seu pare i la seva germana Daisy, que vivia a Londres. Va intentar imaginar si el trobarien a faltar. Va pensar amb una vaga recança en Margaret Cowdry, que l’havia deixat per un altre que estava disposat a casar-se amb ella. Però més que en ningú va pensar en Jacky Jakes i en Georgy, que ja tenia nou anys. Per sobre de tot, desitjava veure créixer Georgy. Era conscient que la raó principal de voler continuar viu era ell. Sense fer soroll, el nen s’havia infiltrat a la seva ànima i li havia robat el cor. La força d’aquest sentiment el va sorprendre.

Va sonar un gong, un so curiosament estrany al desert.

—Deu segons.

Greg va tenir l’impuls d’aixecar-se i sortir corrent. Una bestiesa, perquè fins on podia arribar en deu segons? Va haver de fer un esforç per no bellugar-se.

La bomba va esclatar a les cinc i vint-i-nou minuts i quaranta-cinc segons.

Primer hi va haver un llampec espectacular, d’una brillantor inversemblant, la lluentor més forta que Greg havia vist mai, més intensa que el sol.

A continuació una cúpula insòlita de foc va sortir de la terra. Amb una velocitat aterridora va pujar monstruosament amunt. Va assolir el nivell de les muntanyes, va continuar pujant i ràpidament va deixar petits els cims.

—Déu meu senyor… —va mussitar Greg.

La cúpula es va transformar en un quadrat. La llum continuava sent més intensa que la claror del migdia, i les muntanyes llunyanes estaven tan fortament il·luminades que Greg en distingia cada plec, cada esquerda i cada roca.

Llavors la forma va tornar a canviar. Va aparèixer una columna a sota, que semblava alçar-se quilòmetres cap al cel, com el puny de Déu. El núvol de foc bullent sobre la columna es va obrir com un paraigua, fins que tot plegat semblava un bolet de deu quilòmetres d’alçària. Els colors del núvol eren d’uns tons carbassa, verds i morats infernals.

Una onada de calor, com si el Totpoderós hagués obert un forn gegant, va impactar Greg i al mateix temps, l’espetec de l’explosió li va arribar a les orelles com el Dia del Judici Final. Però això només era el començament. Un soroll com un tro d’una força sobrenatural va rodolar sobre el desert, ofegant qualsevol altre so.

El núvol enlluernador va començar a esvair-se, però el tro va continuar, allargassant-se de manera inversemblant fins al punt que Greg es va preguntar si seria el so de la fi del món.

A la fi, es va apagar i el núvol amb forma de bolet es va començar a dispersar.

—Ha funcionat —va sentir Greg que deia Frank Oppenheimer.

—Sí, ha funcionat —va corroborar Oppie.

Els dos germans van encaixar.

«I el món encara continua», va pensar Greg.

Però havia canviat per sempre.





V


El matí del 26 de juliol, Lloyd Williams i Daisy van anar a l’ajuntament de Hoxton per observar el recompte de les votacions.

Si Lloyd perdia, Daisy pensava trencar el compromís.

Ell negava amb fervor que Daisy fos un llast per a la seva carrera política, però ella sabia que sí que ho era. Els enemics polítics de Lloyd s’entestaven a anomenar-la «lady Aberowen». Els votants reaccionaven contra el seu accent americà amb indignació, com si no tingués dret a participar en la política britànica. Fins i tot els afiliats al Partit Laborista la tractaven de manera diferent, per exemple, li preguntaven si volia un cafè quan tothom prenia te.

Com Lloyd havia previst, sovint Daisy era capaç de superar l’hostilitat inicial de la gent amb el seu encant i la seva simpatia naturals, i també ajudant les altres dones a rentar les tasses de te. Però n’hi hauria prou, amb això? El resultat de les eleccions seria l’única resposta definitiva.

Daisy no pensava casar-se amb ell si representava fer-lo abandonar la il·lusió de la seva vida. Lloyd deia que estava disposat a tot, però era un mal començament per a un matrimoni. Daisy s’esgarrifava d’angúnia només d’imaginar-se’l fent una altra feina, treballant en un banc o a l’administració pública, sent desgraciat i intentant fer veure que no era culpa d’ella. No suportava ni pensar-ho.

Per desgràcia, tothom estava convençut que els conservadors guanyarien les eleccions.

Algunes coses havien anat a favor dels laboristes durant la campanya. El discurs de Churchill sobre la Gestapo se li havia girat en contra. Fins i tot els conservadors l’havien vist amb mals ulls. Clement Attlee, que va enraonar l’endemà en nom dels laboristes, s’havia mostrat fredament irònic:

«Anit, quan vaig sentir el discurs del primer ministre i quan va fer aquella paròdia de la política del Partit Laborista, em vaig adonar de seguida de quin era el seu objectiu. Volia que els votants entenguessin que la diferència entre Winston Churchill, el gran dirigent d’una nació unida en guerra, i el senyor Churchill, el dirigent del partit dels conservadors, era enorme. No fos cas que els que havien acceptat el seu lideratge durant la guerra sentissin la temptació d’agrair-l’hi votant-lo una altra vegada. Li agraeixo que els hagi desil·lusionat amb tanta contundència».

El desdeny magistral d’Attlee havia fet quedar Churchill com un busca-raons. Daisy creia que la gent estava cansada de passions enceses i que en època de pau era probable que preferissin el sentit comú i la moderació.

Una enquesta Gallup feta el dia abans de les eleccions donava els laboristes com a guanyadors, però ningú no s’ho va creure. George Gallup, que era nord-americà, havia fet una previsió imprecisa a les últimes eleccions presidencials. La idea que es poguessin preveure els resultats preguntant a una petita mostra d’electors semblava poc convincent. El News Chronicle, que havia publicat l’enquesta, predeia un empat.

Tots els altres diaris deien que guanyarien els conservadors.

Fins llavors, Daisy no s’havia interessat mai pel funcionament de la democràcia, però en aquell moment el seu destí penjava d’un fil, i va observar, fascinada, com treien les paperetes de vot de les urnes, les classificaven, les comptaven, les tornaven a ajuntar i les comptaven de nou. L’home que manava era l’escrutador, a qui també anomenaven «agent retornat», com si hagués estat fora una temporada. De fet era el secretari de l’ajuntament. Observadors de tots els partits controlaven el procés per assegurar-se que no es cometien errors ni frau. El procés era llarg i Daisy estava ansiosa.

A dos quarts d’onze van sentir el primer resultat d’una altra circumscripció. Harold Macmillan, un protegit de Churchill i ministre del govern durant la guerra, havia perdut a Stockton-on-Tees enfront dels laboristes. Un quart després es va anunciar un altre resultat important favorable als laboristes, aquesta vegada a Birmingham. A la sala no es permetien les ràdios i Daisy i Lloyd s’havien de refiar dels rumors que es filtraven de fora. Daisy no sabia què s’havia de creure.

Era migdia quan l’escrutador va convocar els candidats i els seus agents a un racó de la sala per donar-los el resultat abans d’anunciar-lo públicament. Daisy volia anar amb Lloyd, però no l’hi van permetre.

L’home va parlar en veu baixa. A més de Lloyd i el parlamentari en actiu hi havia un conservador i un comunista. Daisy en va escrutar les cares, però no va ser capaç d’endevinar qui havia guanyat. Van pujar tots quatre a la tarima i a la sala es va imposar el silenci. Daisy tenia nàusees.

—Jo, Michael Charles Davies, com a escrutador nomenat per la circumscripció parlamentària de Hoxton…

Daisy s’havia col·locat entre els observadors del Partit Laborista i mirava Lloyd fixament. Estava a punt de perdre’l? El pensament li va fer encongir el cor i la por la va deixar sense respiració. En la vida havia triat dues vegades un home que era totalment equivocat. Charlie Farquharson era tot el contrari del seu pare: bo, però feble. Boy Fitzherbert era molt més semblant al seu pare: arrogant i egoista. Finalment, havia trobat Lloyd, que era fort i bo alhora. No l’havia escollit per la seva posició social o pel que podia fer per ella, sinó senzillament perquè era un home extraordinàriament bo. Era amable, intel·ligent, s’hi podia confiar, i l’estimava amb bogeria. Havia tardat molt de temps a adonar-se que Lloyd era el que estava buscant. Que idiota que havia estat!

L’escrutador va llegir el nombre de vots obtinguts per cada candidat. Els van enumerar alfabèticament, de manera que Williams va ser l’últim. Daisy estava tan nerviosa que no podia retenir els números.

—Reginald Sidney Blenkinsop, cinc mil quatre-cents vint-i-set…

Quan van llegir els vots de Lloyd, els simpatitzants del Partit Laborista que envoltaven Daisy van cridar entusiasmats. Ella encara va tardar un moment a ser conscient que allò volia dir que Lloyd havia guanyat. Llavors va veure que la seva expressió solemne es transformava en un gran somriure. Daisy es va posar a aplaudir i cridar més fort que ningú. Havia guanyat! I no l’hauria de deixar! Se sentia com si hagués salvat la vida.

—En conseqüència, declaro que Lloyd Williams és el candidat electe com a parlamentari de Hoxton.

Lloyd era parlamentari. Daisy va mirar amb orgull com feia un pas endavant i començava el discurs d’acceptació. Sabia que hi havia una fórmula per a aquests discursos i Lloyd va agrair monòtonament la tasca de l’escrutador i el seus ajudants, i després va donar les gràcies al seu oponent perdedor en una contesa justa. Es moria de ganes d’abraçar-lo. Lloyd va acabar amb unes quantes frases sobre la tasca que emprenien, de reconstruir una Gran Bretanya destrossada per la guerra i crear una societat més justa. Va baixar acompanyat de calorosos aplaudiments.

Un cop a baix, Lloyd va córrer cap a Daisy i la va abraçar i besar.

—Molt ben fet, amor meu —va dir Daisy, i no va poder dir res més.

Al cap d’una estona van sortir i van agafar un autobús per anar a la seu del Partit Laborista a Transport House. Allà es van assabentar que els laboristes ja havien aconseguit cent sis escons.

Era una allau.

Tots els sondejos estaven equivocats, i totes les expectatives, confoses. Quan es van anunciar tots els resultats, els laboristes tenien tres-cents noranta-tres escons i els conservadors dos-cents deu. Els liberals en tenien dotze, i els comunistes, un, Stepney. Els laboristes havien obtingut una majoria aclaparadora.

A les set del vespre Winston Churchill, el gran líder de la guerra a la Gran Bretanya, va anar al palau de Buckingham i va dimitir del seu càrrec de primer ministre.

Daisy va recordar un dels acudits que explicava Churchill sobre Attlee: «Va arribar un cotxe buit i en va sortir en Clem». L’home al qual considerava un no ningú l’havia apallissat.

A dos quarts de vuit, Clement Attlee va anar al palau amb el seu cotxe, conduït per la seva esposa, Violet, i el rei Jordi VI li va demanar que fos primer ministre.

A la casa de Nutley Street, després de sentir les notícies a la ràdio, Lloyd va mira Daisy.

—Ho veus? Ja està. Ara ens podem casar?

—Sí —va dir Daisy—. Tan aviat com vulguis.





VI


La recepció del casament de Volòdia i Zoia es va celebrar en una de les sales de banquets més petites del Kremlin.

La guerra amb Alemanya havia acabat, però la Unió Soviètica encara estava malmesa i empobrida, i una celebració luxosa hauria estat mal vista. Zoia es va comprar un vestit nou, però Volòdia es va posar l’uniforme. De tota manera, hi havia molt menjar i el vodka va fluir generosament.

Hi havia els dos nebots de Volòdia, els bessons de la seva germana, Anya, i el seu antipàtic marit, Ilià Dvorkin. Encara no havien fet sis anys. Dimka, el nen de cabells foscos, llegia un llibre tranquil·lament, mentre Tània, d’ulls blaus, corria per tota la sala ensopegant amb taules i empipant tothom, un comportament ben diferent del que s’esperava dels petits.

Zoia estava tan desitjable amb el seu vestit rosa, que Volòdia només volia marxar de seguida i endur-se-la al llit. Però, era impossible, és clar. El cercle d’amics del seu pare incloïa la major part dels generals i polítics de més categoria del país, i molts d’ells havien anat a brindar per la feliç parella. Grigori havia deixat anar que més tard es podia presentar un convidat extremament distingit. Volòdia esperava que no fos Béria, el depravat cap de l’NKVD.

La felicitat de Volòdia no li feia oblidar els horrors que havia presenciat ni la desconfiança profunda que havia covat pel comunisme soviètic. La inenarrable brutalitat de la policia secreta, els disbarats de Stalin que havien costat la vida a milions de persones, i la propaganda que animava l’Exèrcit Roig a comportar-se com bèsties embogides a Alemanya li havien fet dubtar de les veritats fonamentals que li havien inculcat. Sentia neguit per la mena de país en què creixerien Dimka i Tània. Però aquell no era el dia per pensar-hi.

L’elit soviètica estava de bon humor. Havien guanyat la guerra i havien derrotat Alemanya. El Japó, el seu vell enemic, havia estat aixafat pels Estats Units. El foll codi d’honor dels dirigents japonesos els impedia rendir-se, però només era qüestió de temps. Tràgicament, mentre s’aferressin al seu orgull, més soldats japonesos i nord-americans moririen, i més dones i nens japonesos serien bombardejats a casa seva, però el resultat final seria el mateix. Era trist, però no semblava que els nord-americans poguessin fer res per accelerar el procés i impedir més morts innecessàries.

El pare de Volòdia, borratxo i feliç, va fer un discurs.

—L’Exèrcit Roig ha ocupat Polònia —va dir—. Aquell país no serà utilitzat mai més com a trampolí dels alemanys per envair Rússia.

Tots els vells camarades van victorejar-lo i es van posar a picar amb les mans sobre les taules.

—A l’Europa occidental els partits comunistes reben com mai el suport de les masses. A les eleccions municipals de París del març passat, el Partit Comunista va obtenir la majoria dels vots. Felicito els nostres camarades francesos.

Tots van tornar a victorejar-lo.

—Avui em miro el món i veig que la revolució russa, per la qual tants homes valents van lluitar i morir… —Se li va trencar la veu i els ulls enterbolits per l’alcohol se li van omplir de llàgrimes. Els convidats van callar i ell es va recuperar—. Veig que la revolució no ha estat mai tan segura com avui!

Tots van alçar les copes: «La revolució! La revolució!».

Tothom va beure.

Les portes es van obrir de cop i va entrar el camarada Stalin.

Tothom es va posar dret.

Tenia seixanta-cinc anys i havia estat malalt, els cabells se li havien tornat grisos i semblava cansat: hi havia rumors que deien que havia tingut un seguit d’atacs de feridura o petits infarts. Però aquell dia estava animat.

—He vingut a besar la núvia! —va dir.

Va anar cap a Zoia i li va posar les mans a les espatlles. Ella era ben bé set centímetres més alta que ell, però es va encongir discretament. Stalin la va besar a les dues galtes, deixant que la boca tapada pel bigoti gris s’entretingués prou per provocar el ressentiment de Volòdia. Finalment es va apartar.

—No em posareu res per beure? —va dir.

Molts homes es van afanyar a portar-li un vas de vodka. Grigori va insistir a cedir a Stalin el seu seient al centre de la taula principal. La remor de les converses es va tornar a animar, però més apagada: estaven emocionats de tenir-lo allà, però havien d’anar amb compte amb el que deien i el que feien. Aquell home podia fer matar un home només fent petar els dits, i ho feia sovint.

Va arribar més vodka, la banda es va posar a tocar danses folklòriques i de mica en mica els convidats es van anar relaxant. Volòdia, Zoia, Grigori i Katerina van fer una dansa a quatre, anomenada kadril, que pretenia ser còmica i sempre feia riure la gent. Després van ballar més parelles i els homes es van posar a fer la barynya, que havien de ballar a la gatzoneta i estirant les cames, i més d’un va caure de cul. Volòdia no deixava d’observar Stalin de cua d’ull, si fa no fa com tothom, semblava que s’ho passava bé, picant amb el vas sobre la taula per seguir el ritme de les balalaiques.

Zoia i Katerina ballaven una troika amb Vasili, cap de Zoia i un físic important que treballava en el projecte de bomba, i Volòdia seia fora, quan l’ambient va canviar.

Va arribar un ajudant vestit de civil, va fer la volta a la sala per la vora i va anar directament cap a Stalin. Sense cerimònies, es va inclinar per damunt l’espatlla del dirigent i li va parlar en veu baixa, però en to d’urgència.

D’entrada Stalin semblava confós; va fer una pregunta en un to sec i després, una altra. Llavors li va canviar la cara. Es va posar pàl·lid i semblava mirar els ballarins sense veure’ls.

—Què diantre ha passat? —va dir Volòdia en veu baixa.

Els ballarins no s’havien adonat de res, però els que estaven asseguts a la taula principal semblaven esverats.

Al cap de poc, Stalin es va posar dempeus. Els que eren a prop seu es van aixecar amb deferència. Volòdia va veure que el seu pare encara ballava. Havien mort persones per menys.

Però Stalin no estava pendent dels convidats al casament. Amb el seu ajudant al costat va abandonar la taula i va travessar la pista de ball en direcció a la porta. Aterrits, els dansaires s’apartaven del seu camí. Una parella va caure a terra, però Stalin ni se’n va adonar. La banda va parar de tocar. Sense dir res, sense mirar ningú, Stalin va sortir de la sala.

Alguns generals el van seguir, anguniejats.

Va aparèixer un altre ajudant, i després, dos més. Tots van buscar els seus caps i van parlar amb ells. Un jove amb americana de xeviot va anar cap a Vasili. Zoia semblava que el coneixia i va escoltar atentament el que deia. Feia una expressió horroritzada.

Vasili i l’ajudant van sortir de la sala.

—Es pot saber què diantre passa? —va preguntar Volòdia a Zoia.

—Els nord-americans han llançat una bomba nuclear al Japó —va dir la noia, amb veu tremolosa. La seva preciosa cara encara semblava més blanca del normal—. D’entrada el govern japonès no entenia què havia passat. Han tardat hores a esbrinar-ho.

—N’estàs segura?

—Ha arrasat tretze quilòmetres quadrats de territori urbanitzat. Calculen que han mort setanta-cinc mil persones de cop.

—Quantes bombes?

—Una.

—Una bomba.

—Sí.

—Déu meu. No m’estranya que Stalin s’hagi quedat blanc.

Es van quedar en silenci. La notícia s’escampava per la sala a ulls veients. Algunes persones es van quedar assegudes, atònites, d’altres es van aixecar i van marxar cap als seus despatxos, als seus telèfons, les seves taules i el seu personal.

—Això ho canvia tot —va dir Volòdia.

—El nostre viatge de noces inclòs —va dir Zoia—. Segur que m’anul·laran el permís.

—Crèiem que la Unió Soviètica estava segura.

—El teu pare acaba de dir que la revolució no havia estat mai tan segura.

—A partir d’ara, res no és segur.

—No —va dir Zoia—. Fins que no tinguem la nostra pròpia bomba.





VII


Jacky Jakes i Georgy eren a Buffalo, al pis de Marga, per primera vegada. Greg i Lev també hi eren, i el dia de la Victòria del Japó —el dimecres 15 d’agost— van anar tots a Humboldt Park. Els camins estaven atapeïts de parelles exultants i hi havia centenars de criatures xipollejant a l’estany.

Greg estava content i orgullós. La bomba havia funcionat. Els dos dispositius llançats sobre Hiroshima i Nagasaki havien provocat una destrucció esfereïdora, però havien aconseguit posar fi ràpidament a la guerra i havien salvat milers de vides de nord-americans. Greg hi havia tingut un paper i, gràcies al que havia fet, Georgy creixeria en un món lliure.

—Ja té nou anys —va dir Greg a Jacky.

Estaven asseguts en un banc i enraonaven, mentre Lev i Marga portaven Georgy a comprar un gelat.

—Encara em sembla increïble.

—Tu què creus que serà quan sigui gran?

—No farà una bestiesa com actuar o tocar la trompeta. És massa intel·ligent, per a això, punyeta —va dir Jacky, amb vehemència.

—T’agradaria que fos professor d’universitat, com el teu pare?

—Sí.

—En aquest cas… —Greg volia anar cap aquí però estava nerviós per la possible reacció de Jacky—, hauria d’anar a una bona escola.

—En quina havies pensat?

—Què et semblaria un internat? Podria anar al que vaig anar jo.

—Seria l’únic alumne negre.

—No necessàriament. Quan jo hi estudiava, teníem un noi de color, un indi de Delhi, que es deia Kamal.

—Només un.

—Sí.

—Se’n burlaven?

—És clar. Li dèiem Camel. Però els nois s’hi van acostumar i va acabar fent amics.

—Saps què se’n va fer?

—És farmacèutic. M’han dit que ja té dues farmàcies a Nova York.

Jacky va assentir i Greg va entendre que no estava en contra del seu pla. Procedia d’una família culta. Ella s’havia rebel·lat i havia deixat els estudis, però creia en el valor de l’educació.

—I les mensualitats de l’escola?

—Podria demanar al meu pare que les pagués.

—Ho faria?

—Mira’ls. —Greg va assenyalar el camí. Lev, Marga i Georgy tornaven de la parada de gelats. Lev i Georgy caminaven l’un al costat de l’altre, agafats de la mà i menjant cucurutxos de gelat—. El meu conservador pare agafat de la mà d’un nen de color en un parc públic. Creu-me, pagarà les mensualitats de l’escola.

—Georgy no encaixa realment enlloc —va dir Jacky, amoïnada—. És un nen negre, amb un pare blanc.

—Ja ho sé.

—Al pis de la teva mare, la gent es pensa que sóc la minyona. Ho sabies?

—Sí.

—He anat amb compte de no desfer el malentès. Si sabessin que hi ha convidats negres a la finca, ens podrien complicar la vida.

—Em sap greu, però tens raó —va dir Greg, fent un sospir.

—La vida no serà fàcil per a en Georgy.

—Ho sé —va convenir Greg—, però ens té a nosaltres.

Jacky li va somriure, cosa que no feia gaire sovint.

—Sí —va dir—. Ja és alguna cosa.





TERCERA PART


La pau freda





21


1945 (III)





I


Després del casament, Volòdia i Zoia es van traslladar a un pis per a tots dos sols. Pocs russos acabats de casar tenien tanta sort. Durant quatre anys la potència industrial de la Unió Soviètica s’havia centrat a fabricar armament. Amb prou feines s’havien construït habitatges nous, i la majoria estaven en runes. Però Volòdia era un comandant dels serveis secrets de l’Exèrcit Roig, a més de ser fill d’un general, i va poder estirar alguns fils.

Era un espai reduït: una saleta amb una taula de menjador, un dormitori tan petit que el llit gairebé ho omplia tot, una cuina que quan hi eren tots dos ja estava plena, un lavabo minúscul amb una pica i una dutxa, i un passadís petit amb un armari per a la roba. Si encenien la ràdio a la sala, la sentien a tot el pis.

De seguida se’l van fer seu. Zoia va comprar un cobrellit groc brillant. La mare de Volòdia els va regalar una vaixella que havia comprat el 1940, preveient que es casarien, i que havia conservat durant tota la guerra. Volòdia va penjar un quadre a la paret: una fotografia de la graduació de la seva classe a l’Acadèmia d’Intel·ligència Militar.

Llavors feien l’amor més sovint. Estar sols canviava les coses d’una manera que Volòdia no havia previst. No s’havia sentit mai especialment inhibit quan dormia amb Zoia a casa els seus pares, o al pis que ella compartia, però aleshores s’adonava que sí que l’havia influït. Havien de parlar baixet, estaven pendents dels grinyols del llit, i sempre hi havia la possibilitat, per remota que fos, que algú els sorprengués. Les cases dels altres no eren mai del tot privades.

Sovint es despertaven d’hora, feien l’amor i es quedaven estirats, fent-se petons i xerrant una estona abans de vestir-se per anar a treballar. Un matí que estava ajagut amb el cap repenjat a les cuixes de Zoia, amb l’olor del sexe als narius, Volòdia es va oferir per preparar un te.

—Sí, gràcies. —Zoia es va estirar mandrosament, repenjada en els coixins.

Volòdia es va posar una bata i va travessar el passadís per anar a la cuineta, on va encendre el gas sota el samovar. Es va empipar quan va veure les cassoles i els plats bruts del sopar de la nit anterior a la pica.

—Zoia! —va cridar—. La cuina està feta un fàstic!

Ella el sentia perfectament perquè el pis era molt petit.

—Ja —va dir.

Volòdia va tornar al dormitori.

—Per què no vas rentar els plats ahir a la nit?

—Per què no ho vas fer tu?

No se li havia acudit que pogués ser responsabilitat seva.

—Havia de redactar un informe —va dir, a tall d’excusa.

—I jo estava cansada.

Que insinués que podia ser culpa seva, el va irritar.

—No suporto les cuines brutes.

—Jo tampoc.

Per què es comportava d’una manera tan obtusa?

—Si no t’agrada, neteja-la!

—Fem-ho junts, ara mateix.

Va saltar del llit. El va apartar amb un somriure sensual i va anar a la cuina. Volòdia la va seguir.

—Tu rentes, jo eixugo.

Va agafar un drap net d’un calaix. Encara estava despullada. Volòdia no va poder evitar somriure. El cos de Zoia era llarg i esvelt, i tenia la pell molt blanca. Tenia els pits petits i els mugrons punxeguts, i els pèls de l’engonal eren fins i rossos. Una de les alegries d’estar casat amb ella era que tenia el costum de passejar-se despullada pel pis. Li podia mirar el cos fins que se’n cansava. A ella no l’amoïnava gens. Si l’enxampava mirant-la, no se n’avergonyia, sinó que somreia.

Es va arromangar les mànigues de la bata i es va posar a rentar plats, que després passava a Zoia perquè els eixugués. Rentar plats no era una activitat gaire viril —Volòdia no havia vist mai que el seu pare ho fes—, però Zoia semblava creure que aquelles tasques s’havien de compartir. Era una idea excèntrica. Tenia Zoia una idea molt desenvolupada de l’equitat en el matrimoni? O l’estava castrant?

Li va semblar sentir alguna cosa a fora. Va mirar cap al passadís; la porta del pis era a només tres o quatre passes de la pica de la cuina. No va veure res estrany.

Aleshores la porta es va obrir de cop.

Zoia va xisclar.

Volòdia va agafar el ganivet de trinxar que acabava de rentar. Va passar pel costat de Zoia i es va parar a la porta de la cuina. Al replà, davant la porta esbotzada, hi havia un policia uniformat amb un mall a la mà.

Volòdia bullia de ràbia i de por.

—Què collons passa? —va dir.

El policia va recular, i un home menut i prim amb cara de rosegador va entrar al pis. Era el cunyat de Volòdia, Ilià Dvorkin, un agent de la policia secreta. Portava guants de pell.

—Ilià! —va exclamar Volòdia—. Fura estúpida!

—Parla amb respecte —va protestar Ilià.

Volòdia estava confós, a més d’enfadat. Normalment la policia secreta no arrestava agents dels serveis secrets de l’Exèrcit Roig, i viceversa. En cas contrari hauria esclatat una guerra de bandes.

—Per què m’has esbotzat la porta, collons? T’hauria obert!

Van entrar dos agents més darrere Ilià. Malgrat el temps calorós del final de l’estiu, portaven els abrics de pell característics.

Volòdia estava indignat, però també tenia por. Què devia passar?

—Abaixa el ganivet, Volòdia —va dir Ilià, amb veu tremolosa.

—No t’espantis —va explicar Volòdia—. L’estava rentant. —Va donar el ganivet a Zoia, que era darrere seu—. Passeu a la saleta. Podem parlar mentre Zoia es vesteix.

—Et penses que és una visita social? —va protestar Ilià, amb indignació.

—Sigui la mena de visita que sigui, segur que no vols passar la vergonya de veure la meva dona despullada.

—He vingut per un assumpte oficial.

—Llavors, per què envien el meu cunyat?

Ilià va abaixar la veu.

—Que no entens que hauria estat pitjor per a tu si n’haguessin enviat un altre?

Això li feia molt mala espina. Volòdia va fer un esforç per mantenir l’aparença de seguretat en si mateix.

—Què voleu, exactament, tu i aquests dos cabrons?

—El camarada Béria ha assumit la direcció del programa de física nuclear.

Volòdia ja ho sabia. Stalin havia creat una nova comissió per dirigir la feina i havia nomenat president Béria, que no sabia res de física i no tenia cap qualificació per organitzar un projecte de recerca científica. Però Stalin hi confiava. Era el problema de sempre del govern soviètic: les persones incompetents però lleials eren promocionades per ocupar càrrecs que no estaven capacitades per exercir.

—I el camarada Béria necessita la meva dona al laboratori —va dir Volòdia—, desenvolupant la bomba. Heu vingut a buscar-la per anar a la feina?

—Els nord-americans han fabricat la bomba nuclear abans que els soviètics.

—I tant que sí. Pot ser que haguessin donat a la recerca física més prioritat que nosaltres?

—No és possible que la ciència capitalista sigui superior a la ciència comunista!

—Això és una bajanada. —Volòdia no entenia res. On volia anar a parar Ilià?—. Quina conclusió en treus, doncs?

—Que hi ha hagut sabotatge?

Era exactament la mena de fantasia ridícula que la policia secreta es podia inventar.

—Quina mena de sabotatge?

—Alguns científics van endarrerir expressament el desenvolupament de la bomba soviètica.

Volòdia ho començava a entendre i va tenir por. Però va continuar responent amb bel·ligerància. Amb aquella gent sempre era un error mostrar feblesa.

—I per què ho haurien de fer?

—Perquè són traïdors, i la teva dona n’és una!

—Val més que no parlis seriosament, fill de puta de merda…

—He vingut a arrestar la teva dona.

—Què? —Volòdia estava estupefacte—. Això és una bogeria!

—És l’opinió de la meva organització.

—No hi ha cap prova.

—Les proves vés a buscar-les a Hiroshima.

Zoia va parlar per primera vegada des que havia xisclat.

—Hauré d’anar amb ells, Volòdia. No facis que t’arrestin a tu també.

—T’asseguro que te les carregaràs —va amenaçar Volòdia assenyalant Ilià amb el dit.

—Obeeixo ordres.

—Surt del mig. La meva dona anirà al dormitori a vestir-se.

—No hi ha temps —va dir Ilià—. Ha de venir tal com està.

—No diguis bestieses.

Ilià va arrufar el nas amb arrogància.

—Una ciutadana soviètica responsable no es passejaria per casa despullada.

A Volòdia li va passar pel cap fugaçment com devia ser per a la seva germana estar casada amb aquell fastigós.

—O sigui que la policia secreta condemna moralment la nuesa?

—La seva nuesa és una prova de la seva degradació. Ens l’endurem tal com està.

—Ni t’ho imaginis, desgraciat.

—Aparta’t.

—Aparta’t tu. Es vestirà. —Volòdia va fer un pas cap al passadís i es va plantar davant dels tres agents, estenent els braços perquè Zoia pogués passar per darrere.

Quan ella ho va intentar, Ilià va estirar la mà per sobre de Volòdia i va agafar el braç de Zoia.

Volòdia li va donar un cop de puny a la cara, i després un altre. Ilià va cridar i va trontollar enrere. Els dos homes amb abrics de pell van avançar. Volòdia va llançar un cop de puny contra un d’ells, però l’home el va esquivar. Aleshores cada un dels homes va agafar Volòdia per un braç. Es va resistir, però eren forts i semblaven tenir-hi pràctica. El van llançar contra la paret.

Mentre els dos homes el subjectaven, Ilià li va donar quatre cops de puny a la cara amb la mà enguantada, després li va colpejar l’estómac, una vegada rere l’altra fins que Volòdia va escopir sang. Zoia va intentar intervenir, però Ilià també la va pegar i ella va cridar i va recular.

La bata de Volòdia es va obrir per davant. Ilià li va donar una puntada de peu als genitals, i després, als genolls. Volòdia es va ensorrar, incapaç d’aguantar-se dret, però els dos homes dels abrics de pell el van sostenir i Ilià el va continuar colpejant.

Finalment, Ilià es va apartar, fregant-se els artells. Els altres dos van deixar anar Volòdia, que va caure a terra. Amb prou feines podia respirar i era incapaç de moure’s, però estava conscient. De cua d’ull va veure que els dos goril·les agafaven Zoia i se l’enduien nua. Ilià els va seguir.

Van passar uns minuts, i el dolor punyent es va transformar en un mal fort i constant, però la respiració de Volòdia va anar recuperant la normalitat.

A la fi va recobrar la mobilitat de les extremitats i es va incorporar com va poder. Va arribar al telèfon i va marcar el número del seu pare esperant que encara no hagués marxat per anar a treballar. Sentir la seva veu el va alleujar.

—Han arrestat la Zoia —va dir.

—Cabrons —va exclamar Grigori—. Qui ha estat?

—L’Ilià.

—Què?

—Truca a algú —va demanar Volòdia—. Intenta esbrinar què collons passa. Jo he de netejar la sang.

—Quina sang?

Volòdia va penjar.

Només hi havia dues passes fins al lavabo. Va llençar la bata tacada de sang i es va ficar sota la dutxa. L’aigua calenta li va calmar una mica el dolor del cos matxucat. Ilià era malvat, però no era fort i no li havia trencat cap os.

Volòdia va tancar l’aixeta. Es va mirar al mirall. Tenia la cara tallada i masegada.

No es va entretenir a eixugar-se. Fent un esforç considerable es va vestir amb l’uniforme de l’Exèrcit Roig. Necessitava un símbol d’autoritat.

El seu pare va arribar quan ell s’intentava cordar les botes.

—Què diantre ha passat aquí? —va rugir Grigori.

—Volien brega i jo he estat tan estúpid de deixar-me provocar.

D’entrada, el seu pare no va ser gaire comprensiu.

—Em pensava que eres més prudent.

—S’han entestat a endur-se-la despullada.

—Cabrons pervertits!

—Has descobert alguna cosa?

—Encara no. He parlat amb un parell de persones. Ningú no en sabia res. —Grigori estava preocupat—. O algú ha comès un error molt estúpid…, o per algun motiu estan molt segurs de si mateixos.

—Porta’m al despatx. Lémitov s’enfilarà per les parets. No permetrà que facin una cosa així impunement. Si els permeten que m’ho facin a mi, ho faran a qualsevol dels serveis secrets de l’Exèrcit Roig.

El cotxe amb xofer de Grigori estava aparcat al davant. Van anar al camp d’aterratge de Khodinka. Grigori es va quedar al cotxe mentre Volòdia entrava coixejant al quarter general dels serveis secrets de l’Exèrcit Roig. Va anar directament al despatx del seu superior, el coronel Lémitov.

Va trucar a la porta i va entrar.

—Els porcs de la policia secreta han arrestat la meva dona —va dir.

—Ja ho sé —va reconèixer Lémitov.

—Ja ho sap?

—Els en vaig donar l’autorització.

—Per què diantre? —va exclamar Volòdia, estupefacte.

—Segui.

—Què passa?

—Segui i calli i l’hi explicaré.

Volòdia es va asseure amb un dolor considerable.

—Hem de tenir una bomba nuclear, i de pressa —va explicar Lémitov—. De moment, Stalin es fa el dur amb els nord-americans, perquè estem força segurs que no tenen un arsenal prou gran d’armes nuclears per esborrar-nos del mapa. Però les estan acumulant i arribarà un punt que les faran servir, si no és que estem en condicions de tornar-nos-hi.

Volòdia no entenia res.

—La meva dona no pot dissenyar la bomba mentre la policia secreta li clava cops de puny a la cara. És una bogeria.

—Li he dit que callés! El nostre problema és que hi ha diversos dissenys possibles. Els nord-americans han tardat cinc anys a descobrir quin era el que funcionava. No tenim tant de temps. Hem de robar la seva investigació.

—Igualment necessitarem físics russos per copiar el disseny, i per a això han de ser al laboratori, no tancats als soterranis de la Lubianka.

—Coneix un tal Wilhelm Frunze?

—Vam anar a escola plegats. A l’Acadèmia de Nois de Berlín.

—Ens va donar informació valuosa de la recerca nuclear britànica. Però llavors es va traslladar als Estats Units, on va treballar en el projecte de bomba nuclear. El personal de l’NKVD a Washington s’hi va posar en contacte, el va espantar amb la seva incompetència i va destruir la relació. Necessitem recuperar-lo.

—I això què té a veure amb mi?

—Confia en vostè.

—No ho sé pas. Fa dotze anys que no el veig.

—Volem que vagi als Estats Units i parli amb ell.

—Per què han arrestat la Zoia?

—Per assegurar-nos que tornarà.





II


Volòdia es va convèncer que ho podia fer. A Berlín, abans de la guerra, s’havia desfet de seguiments de la Gestapo, s’havia reunit amb espies en potència, els havia reclutat i els havia convertit en fonts d’informació fiables d’intel·ligència secreta. No era mai fàcil, sobretot quan havia de convèncer algú perquè fos un traïdor, però hi tenia molta experiència.

Tanmateix, allò eren els Estats Units.

Els països occidentals que havia visitat, Alemanya i Espanya, als anys trenta i quaranta, no tenien res a veure amb allò.

Estava aclaparat. Tota la vida havia sentit a dir que les pel·lícules de Hollywood donaven una imatge exagerada de prosperitat, i que en realitat la majoria dels nord-americans vivia en la pobresa. Però des del dia que va arribar als Estats Units, Volòdia va veure clarament que les pel·lícules no exageraven gens i els pobres costaven de trobar.

Nova York estava atapeït de cotxes i molts els conduïen persones que era evident que no eren funcionaris del govern: joves, homes amb roba d’anar a la feina, fins i tot dones que anaven a comprar. I tothom anava molt ben vestit. Tots els homes semblava que portessin el vestit de mudar. Les dones mostraven uns panxells protegits per mitges transparents. Tothom semblava estrenar sabates.

Va haver de fer esforços per recordar la cara perversa dels Estats Units. Hi havia pobresa en algun lloc. Els negres estaven oprimits i al Sud ni tan sols podien votar. Hi havia molta delinqüència —els mateixos nord-americans reconeixien que no parava d’augmentar— encara que, paradoxalment, Volòdia no en veia cap prova i se sentia perfectament segur caminant pel carrer.

Va dedicar uns dies a explorar Nova York. Va practicar l’anglès, que no dominava, però tant se valia, perquè la ciutat estava plena de persones que parlaven l’anglès de qualsevol manera i amb tota mena d’accents. Es va aprendre les cares d’alguns agents de l’FBI assignats al seu seguiment, i va identificar algunes localitzacions convenients per si necessitava escapolir-se i treure-se’ls de sobre.

Un matí assolellat va sortir del consolat soviètic de Nova York amb el cap descobert i vestit amb uns pantalons grisos de cotó i una camisa blava, com si anés a fer uns encàrrecs. El va seguir un jove amb vestit fosc i corbata.

Va entrar als magatzems Saks de la Cinquena Avinguda i va comprar calçotets i una camisa amb un estampat de quadrets marrons. Qualsevol que el seguís es creuria que només havia sortit a comprar.

El cap de l’NKVD del consolat li havia dit que un equip soviètic seguiria Volòdia durant la visita als Estats Units, per garantir el seu bon comportament. Volòdia amb prou feines podia reprimir la ràbia contra l’organització que havia empresonat Zoia, i es va haver d’aguantar per no agafar l’home pel coll i escanyar-lo. Havia mantingut la calma i havia comentat amb sarcasme que, per tal de complir la missió, hauria d’esquivar la vigilància de l’FBI i fent-ho podria ser que perdés sense voler els seus seguidors de l’NKVD, però que els desitjava sort. La majoria dels dies no tardava ni cinc minuts a desempallegar-se’n.

Per tant, era probable que el jove que el seguia fos de l’FBI. La roba polida i conservadora ho corroborava.

Carregat amb una bossa amb el que havia comprat, Volòdia va sortir dels magatzems per una porta lateral i va parar un taxi. Va deixar l’home de l’FBI a la vorera fent senyals amb el braç. Quan el taxi va girar dues cantonades Volòdia va llançar un bitllet al conductor i va saltar del taxi. Es va ficar en una estació de metro, va tornar a sortir per una altra entrada, i va esperar al portal d’una finca d’oficines durant cinc minuts.

El noi del vestit fosc no es veia per enlloc.

Volòdia va anar caminant a Penn Station.

Allà va tornar a comprovar que no el seguien i llavors va comprar un bitllet. Amb res més que el bitllet i la bossa de paper va pujar a un tren.

Va tardar tres dies a arribar a Albuquerque.

El tren va travessar veloçment quilòmetre rere quilòmetre de terres fèrtils de conreus, fàbriques impressionants que escopien fum i grans ciutats amb gratacels que apuntaven al cel amb arrogància. La Unió Soviètica era més gran, però, fora d’Ucraïna, la major part del territori el constituïen els boscos de pins i les estepes gelades. No s’havia imaginat mai una riquesa a aquella escala.

I la riquesa no ho era tot. Feia dies que alguna cosa neguitejava Volòdia, alguna cosa estranya de la vida als Estats Units. Finalment es va adonar del que era: no li havien demanat mai la documentació. Després de travessar el control d’immigració a Nova York, no havia tornat a ensenyar el passaport. En aquell país semblava que qualsevol podia anar a una estació de ferrocarril o a una terminal d’autobusos i comprar un bitllet per anar a algun lloc sense haver de demanar permís o explicar el propòsit del viatge a un funcionari. Li produïa una sensació euforitzant de llibertat. Podia anar on volgués!

La riquesa dels Estats Units també li va fer augmentar la sensació del perill a què s’enfrontava el seu país. Els alemanys gairebé havien destruït la Unió Soviètica, i aquell país era tres vegades més poblat i deu vegades més ric. La idea que els russos poguessin esdevenir-ne subordinats, que s’hi sotmetessin per por, va estovar els dubtes de Volòdia sobre el comunisme, malgrat el que l’NKVD els havia fet a ell i la seva dona. Si tenia fills, no volia que cresquessin en un món tiranitzat pels Estats Units.

Va viatjar via Pittsburgh i Chicago i no va cridar l’atenció de ningú durant el trajecte. Portava roba americana i el seu accent no destacava per la senzilla raó que no parlava amb ningú. Comprava sandvitxos i cafè assenyalant-los amb el dit i pagant. Fullejava els diaris i les revistes que els altres passatgers abandonaven al seient, mirava les fotos i intentava entendre què volien dir els titulars.

L’última part del viatge va transcórrer en un paisatge desert de desolada bellesa; hi havia cims nevats en la llunyania tacats de vermell per la posta de sol, potser per aquest motiu les anomenaven muntanyes de la Sang de Crist.

Va anar al lavabo, on es va canviar els calçotets i es va posar la camisa que s’havia comprat a Saks.

S’imaginava que l’FBI i la seguretat de l’exèrcit vigilarien l’estació de tren d’Albuquerque, i en arribar-hi va distingir un jove amb una americana de quadres, massa gruixuda per al clima de Nou Mèxic al setembre, que no acabava d’amagar el bony d’una pistola en una funda a l’aixella. Tanmateix, era evident que l’agent estava interessat en viatgers de llarga distància, que vinguessin de Nova York o Washington. Volòdia, sense barret ni americana, i sense equipatge, semblava un home de la comarca que tornava d’un trajecte curt. Va anar a l’estació d’autobusos sense que el seguís ningú i va pujar a un vehicle de la Greyhound en direcció a Santa Fe.

Va arribar a la seva destinació a última hora de la tarda. A l’estació d’autobusos de Santa Fe es va fixar en dos homes de l’FBI que el van mirar atentament. Tanmateix, no podien seguir tots els que baixaven de l’autobús i, una vegada més, el van descartar pel seu aspecte informal.

Va passejar pel carrer fent tot el que va poder per aparentar que sabia on anava. Les cases baixes de sostre pla d’estil pueblo i les esglésies rabassudes que es torraven al sol li van recordar Espanya. Les arcades de les façanes dels edificis penetraven en la vorera i oferien una ombra agradable.

Va evitar La Fonda, el gran hotel de la plaça, al costat de la catedral, i es va inscriure al Saint Francis. Va pagar en efectiu i va donar el nom de Robert Pender, que podia ser nord-americà o de diverses nacionalitats europees.

—La meva maleta arribarà més tard —va dir a la noia bonica que hi havia a la recepció—. Si arriba mentre sóc fora, farà que me la pugin a l’habitació?

—I tant, no es preocupi —va dir la noia.

—Gràcies —va dir ell, i va afegir una frase que havia sentit diverses vegades al tren—. Molt agraït.

—Si jo no hi sóc, una altra persona farà que la pugin a la seva habitació, sempre que estigui identificada amb el nom.

—Ho està. —Volòdia no tenia maleta, però la noia no tenia per què saber-ho.

La recepcionista va mirar l’entrada del llibre de registre.

—Veig que és de Nova York, senyor Pender.

Ho va dir amb una punta d’escepticisme, sens dubte perquè Volòdia no es comportava com un novaiorquès.

—Originalment, sóc suís —va dir, triant un país neutral.

—Ara entenc el seu accent. No havia conegut mai un suís. Com és el seu país?

Volòdia no havia estat mai a Suïssa, però n’havia vist fotografies.

—Hi neva molt —va dir.

—Doncs, aprofiti el clima de Nou Mèxic!

—Ho faré.

Al cap de cinc minuts va tornar a sortir.

Els seus col·legues de l’ambaixada soviètica li havien dit que alguns científics vivien a la urbanització del laboratori de Los Alamos, que era un poble de mala mort amb pocs serveis, i els que s’ho podien permetre preferien llogar cases i pisos en poblacions de la vora. Will Frunze segur que podia: estava casat amb una artista d’èxit que dibuixava una tira còmica anomenada «Alice la gandula». La seva dona, que també es deia Alice, podia treballar a qualsevol lloc i vivien al casc antic de la ciutat.

L’oficina de Nova York de l’NKVD li havia proporcionat aquesta informació. Havien investigat Frunze a fons, i Volòdia en tenia l’adreça i el número de telèfon i una descripció del cotxe, un descapotable Plymouth d’abans de la guerra, amb pneumàtics de banda blanca.

La finca on vivien els Frunze tenia una galeria d’art a la planta baixa. El pis de sobre tenia un gran finestral encarat al nord que segur que era molt del gust d’una artista. A fora hi havia un descapotable Plymouth aparcat.

Volòdia va preferir no entrar: el pis podia estar ple de micròfons.

Els Frunze eren una parella rica sense fills, i Volòdia es va imaginar que, un divendres a la nit, no es quedarien a casa escoltant la ràdio. Va decidir esperar a veure si sortien.

Va deambular una estona per la galeria d’art, contemplant els quadres en venda. A ell li agradaven les pintures clares i animades i no s’hauria comprat per res del món cap d’aquelles teles empastifades. Va trobar una cafeteria al mateix carrer i es va asseure davant la finestra, des d’on podia veure la porta dels Frunze. Al cap d’una hora va sortir de la cafeteria, es va comprar un diari i es va esperar en una parada d’autobús fent veure que llegia.

La llarga espera li va permetre comprovar que ningú no vigilava la casa dels Frunze. Això volia dir que ni l’FBI ni la seguretat de l’exèrcit no el consideraven perillós. Era estranger, però com tants científics, i segurament no hi tenien res més en contra.

Era un barri cèntric i comercial, no residencial, i per tant els carrers estaven plens de gent, però al cap d’un parell d’hores a Volòdia va començar a preocupar-li que algú es fixés en ell.

Aleshores van sortir els Frunze.

Estava més gras que feia dotze anys; als Estats Units no hi havia escassesa d’aliments. Els cabells se li començaven a esclarissar, tot i que no tenia ni trenta anys, i encara feia el mateix posat solemne. Duia una camisa d’esport i pantalons de cotó, una manera habitual de vestir als Estats Units.

La seva dona no anava vestida de manera tan conservadora. Duia els cabells rossos recollits sota una boina, i portava un vestit de cotó balder d’un color marró indefinit, una col·lecció de polseres de colors a tots dos canells, i molts anells. Volòdia recordava que, abans de Hitler, a Alemanya les artistes es vestien així.

La parella va caminar carrer amunt i Volòdia els va seguir.

Es va preguntar quina ideologia política tindria la dona i quina diferència podia representar la seva presència en la difícil conversa que estava a punt de tenir. A Alemanya, Frunze era un socialdemòcrata de soca-rel i, per tant, era poc probable que la seva dona fos conservadora; una especulació que el seu aspecte corroborava. D’altra banda, segurament ella no sabia que, a Londres, el seu marit havia passat secrets als soviètics. Era un factor imprevisible.

Hauria preferit tenir tractes només amb Frunze i va sospesar la possibilitat de marxar i tornar-ho a intentar l’endemà. Però la recepcionista de l’hotel havia notat el seu accent estranger i, per tant, podia ser que al matí li posessin algú de l’FBI perquè el seguís. Creia que se’n podria desfer, però en una ciutat petita com aquella li costaria més que a Nova York o a Berlín. A més, l’endemà era dissabte, de manera que el més probable era que els Frunze passessin el dia junts. Quant de temps tardaria Volòdia a trobar Frunze sol?

No hi havia una manera fàcil de fer-ho. Comptat i debatut, va decidir tirar-ho endavant aquella mateixa nit.

Els Frunze van entrar en un restaurant.

Volòdia va passar de llarg i va mirar per la finestra. Era un restaurant barat, amb els típics bancs per seure. Es va plantejar entrar i seure amb ells, però va decidir que primer els deixaria sopar tranquil·lment. Estarien de més bon humor amb la panxa plena.

Va esperar mitja hora, vigilant la porta des d’una certa distància. Llavors, molt nerviós, va entrar al restaurant.

La parella estava acabant de sopar. Quan va travessar el restaurant, Frunze va aixecar el cap, però no el va reconèixer.

Volòdia es va asseure al costat d’Alice i va parlar baixet en alemany.

—Hola, Willi, que no em recordes de l’escola?

Frunze el va mirar atentament uns segons i llavors va somriure.

—Peixkov? Volòdia Peixkov? De debò que ets tu?

Volòdia es va treure un pes enorme de sobre. Frunze continuava sent cordial. No li caldria superar una barrera d’hostilitat.

—Sóc jo —va confirmar Volòdia. Li va oferir la mà i van encaixar. Llavors es va girar a parlar en anglès amb Alice—. Parlo molt malament la seva llengua, em sap greu.

—No cal que s’hi escarrassi —va contestar ella en alemany—. La meva família eren immigrants de Baviera.

—Últimament he pensat en tu —va comentar Frunze, admirat—, perquè he conegut un xicot que es diu com tu: Greg Peixkov.

—Què dius ara! El meu pare tenia un germà que es deia Lev i que va emigrar als Estats Units cap al mil nou-cents quinze.

—No, el tinent Peixkov és molt més jove. Però explica’t, què fas per aquí?

Volòdia va somriure.

—T’he vingut a veure. —Abans que Frunze li pogués preguntar per què, va afegir—: L’última vegada que et vaig veure, eres secretari del Partit Socialdemòcrata de Neukölln.

Era el segon pas. Un cop establerta una relació amistosa, recordava a Frunze el seu idealisme juvenil.

—Aquella experiència em va convèncer que el socialisme democràtic no funciona —va dir Frunze—. Contra els nazis estàvem totalment impotents. Va caldre la Unió Soviètica per aturar-los.

Era cert, i Volòdia va estar encantat que Frunze ho reconegués, però el més important era que el comentari demostrava que la vida a l’Amèrica de l’abundància no havia estovat les idees polítiques de Frunze.

—Volíem anar a fer una copa en un bar d’aquí a prop —va intervenir Alice—. Els divendres a la nit hi van molts científics. Li agradaria acompanyar-nos-hi?

L’últim que volia Volòdia era que el veiessin en públic amb els Frunze.

—No ho sé pas —va dir. De fet ja feia massa estona que estava assegut amb ells al restaurant. Havia arribat el moment de fer el tercer pas: recordar a Frunze la immensitat de la seva culpa. Es va inclinar cap endavant i va abaixar la veu—: Willi, sabies que els nord-americans pensaven llançar bombes al Japó?

Hi va haver un llarg silenci. Volòdia va contenir la respiració. S’ho estava jugant tot a la probabilitat que Frunze estigués consumit pel remordiment.

Momentàniament va témer haver anat massa lluny. Frunze el va mirar com si estigués a punt de plorar.

Aleshores el científic va respirar fondo i es va asserenar.

—No, no ho sabia —va dir—. Cap de nosaltres no ho sabia.

—Crèiem que els militars nord-americans farien alguna demostració de poder amb la bomba —va intervenir Alice, enfurismada—, una mena d’amenaça, perquè els japonesos es rendissin abans. —Volòdia va prendre nota que la dona estava assabentada de l’existència de la bomba abans que la llancessin. No el sorprenia gaire. Als homes els costava amagar aquestes coses a les seves esposes—. Sí que esperàvem una detonació en algun moment i en algun lloc —va continuar ella—. Però ens imaginàvem que destruirien una illa deshabitada o potser unes instal·lacions militars amb molt d’armament i poques persones.

—Això s’hauria pogut justificar —va dir Frunze—. Però… —La veu se li va transformar en un murmuri—. A ningú no se li va passar pel cap que la llancessin sobre una ciutat i matessin vuitanta mil homes, dones i criatures.

—M’imaginava que et sentiries així —va dir Volòdia, assentint amb el cap. De fet, ho esperava amb totes les seves forces.

—I qui no s’hi sentiria —va dir Frunze.

—Deixa que et faci una pregunta encara més important. —Era el pas quatre—. Ho tornaran a fer?

—No ho sé —va dir Frunze—. Podria ser. Que Déu ens perdoni, però és possible.

Volòdia va dissimular la satisfacció. Havia aconseguit que Frunze se sentís responsable del futur ús de l’armament nuclear, a més del passat.

—És el que ens pensàvem —va confirmar Volòdia.

—Qui? —va preguntar Alice, ràpidament.

Era desconfiada i segurament tenia més món que el seu marit. Seria difícil d’enganyar i Volòdia va decidir no intentar-ho. S’havia d’arriscar a ser sincer amb ella.

—Una bona pregunta —va dir—. No he vingut pas fins aquí per enganyar un vell amic. Sóc comandant dels serveis secrets de l’Exèrcit Roig.

El van mirar estupefactes. La possibilitat els devia haver passat pel cap, però que ho reconegués sense embuts els sorprenia.

—Us he de dir una cosa —va continuar Volòdia—. És immensament important. Podem anar a enraonar a algun lloc discret?

Tots dos semblaven insegurs.

—Al pis? —va proposar Frunze.

—És probable que l’FBI hi hagi posat micròfons.

Frunze tenia certa experiència en la clandestinitat, però Alice, no, i es va quedar atònita.

—De veritat? —va preguntar, incrèdula.

—Sí. Podríem sortir de la ciutat?

—De vegades, a aquesta hora del vespre anem a un lloc a contemplar la posta de sol —va explicar Frunze.

—Perfecte. Aneu al cotxe, pugeu i espereu-m’hi. Sortiré darrere vostre.

Frunze va pagar el compte i va sortir amb Alice, i Volòdia els va seguir. Durant la breu passejada va comprovar que no el seguia ningú. Va arribar al Plymouth i hi va pujar. Van seure tots tres davant, a l’estil americà. Frunze va sortir de la ciutat.

Van agafar una pista fins a dalt d’un puig, on Frunze va aturar el cotxe. Volòdia els va indicar que baixessin i els va fer caminar uns cent metres per si també hi havia micròfons al cotxe.

Van contemplar el sol ponent a través d’un paisatge de sòl pedregós i vegetació baixa, i Volòdia va iniciar el pas cinquè.

—Creiem que la pròxima bomba nuclear es llançarà en algun lloc de la Unió Soviètica.

—Déu no ho vulgui, però és probable que tinguis raó —va convenir Frunze.

—I nosaltres no hi podem fer absolutament res —va continuar Volòdia, amb implacable perseverança—. No podem prendre precaucions, no podem construir barreres, no tenim manera de protegir el nostre poble. No hi ha defensa contra la bomba nuclear, la bomba que vas fabricar tu, Willi.

—Ja ho sé —va dir Frunze, amb amargor.

Era evident que, si l’URSS era atacada amb armament nuclear, se’n consideraria culpable.

Pas sisè.

—L’única protecció seria que tinguéssim la nostra bomba nuclear.

Frunze no volia pensar així.

—No és una defensa —va dir.

—Però és un dissuasiu.

—Podria ser —va concedir Frunze.

—L’últim que volem és que aquestes bombes proliferin —va intervenir Alice.

—Jo tampoc no ho vull —va dir Volòdia—. Però l’única manera segura d’impedir que els nord-americans arrasin Moscou com van arrasar Hiroshima és que la Unió Soviètica tingui una bomba nuclear pròpia, i hi hagi el perill que s’hi torni.

—Té raó, Will —va dir Alice—. És un fàstic, però tots ho sabem.

Volòdia va veure que ella era la dura i va abaixar la veu per fer el pas setè.

—Ara mateix quantes bombes tenen els nord-americans?

Era un moment crucial. Si Frunze contestava aquesta pregunta, hauria travessat una línia. De moment, la conversa havia estat general, però en aquell moment Volòdia estava demanant informació secreta.

Frunze va dubtar una estona molt llarga i després va mirar Alice.

Volòdia va veure que ella li feia un cop de cap imperceptible.

—Només una —va dir Frunze.

Volòdia va dissimular la sensació de triomf. Frunze havia traït la confiança del seu país. Era el primer gest difícil. El segon secret sortiria amb més facilitat.

—Però aviat en tindran més —va afegir.

—És una cursa i, si la perdem, morirem —va dir Volòdia, amb urgència—. Hem de fabricar almenys una bomba pròpia abans que en tinguin suficients per fer-nos desaparèixer del mapa.

—Ho podeu fer?

Això va donar peu a Volòdia per passar al pas vuitè.

—Necessitem ajuda.

Va veure que la cara de Frunze s’encarcarava i es va imaginar que recordava el que l’havia fet negar-se a cooperar amb l’NKVD.

—I si no el podem ajudar? —va intervenir Alice—. Si és massa perillós?

Volòdia va seguir el seu instint. Va alçar les mans en un gest de rendició.

—Tornaré a casa i informaré del meu fracàs —va dir—. No us puc obligar a fer res que no vulgueu. No us voldria pressionar ni coaccionar de cap manera.

—Sense amenaces? —va preguntar Alice.

Això va confirmar la sospita de Volòdia que l’NKVD havia intentat intimidar Frunze. Intentaven intimidar tothom: era l’únic que sabien fer.

—Ni tan sols et vull convèncer —va dir Volòdia a Frunze—. T’exposo els fets. La resta depèn de tu. Si em vols ajudar, sóc el teu contacte. Si veus les coses d’una altra manera, s’ha acabat. Tots dos sou intel·ligents. No us podria enganyar encara que ho volgués.

La parella es va tornar a mirar. Volòdia esperava que pensessin que era molt diferent de l’últim agent soviètic que els havia abordat.

El moment es va allargar com un martiri.

Finalment, qui va parlar va ser Alice.

—Quina mena d’ajuda necessita?

No era un sí, però era millor que un rebuig, i conduïa lògicament al pas novè.

—La meva dona és un dels físics de l’equip —va explicar, esperant que això l’humanitzés en un moment en què era probable que el veiessin com un manipulador—. M’ha dit que hi ha diferents vies per obtenir una bomba nuclear i que no tenim temps per provar-les totes. Ens estalviaríem anys si sabéssim quina us va funcionar a vosaltres.

—És lògic —va dir Willi.

Pas desè, el més important.

—Necessitem saber quina mena de bomba vau llançar al Japó.

L’expressió de Frunze traspuava sofriment. Va mirar la seva dona. Aquesta vegada ella no li va fer un cop de cap, però tampoc no va fer un gest de negació. Semblava tan indecisa com ell.

—De dues menes —va dir Frunze, amb un sospir.

Volòdia estava excitat i sorprès.

—Dos dissenys diferents?

—Per a Hiroshima vam fer servir un giny d’urani amb una ignició d’armament —va explicar Frunze—. La vam anomenar Nen Petit. Per a Nagasaki, Home Gras, una bomba de plutoni amb un detonador d’implosió.

Volòdia amb prou feines podia respirar. Aquelles dades eren brutals.

—Quina de les dues és millor?

—Totes dues van funcionar, això és evident, però Home Gras és més fàcil de fabricar.

—Per què?

—Es triga anys a produir suficient U-235 per fabricar una bomba. El plutoni és més ràpid, quan tens deixalles nuclears.

—Per tant l’URSS podria copiar Home Gras.

—Sens dubte.

—Hi ha una cosa més que podries fer per ajudar a salvar Rússia de la destrucció —va afegir Volòdia.

—Quina?

—Dóna’m els plànols del disseny —va dir Volòdia, mirant-lo als ulls.

Willi va empal·lidir.

—Sóc ciutadà nord-americà —va dir—. Em demanes que cometi un acte de traïció. La condemna és la mort. Podria acabar a la cadira elèctrica.

«Com la teva dona», va pensar Volòdia, «ara que és còmplice. Sort que no hi has pensat».

—Aquests darrers anys he demanat a molta gent que posés la seva vida en perill —va dir—. Persones com vosaltres, alemanys que odiaven els nazis, homes i dones que van córrer riscos terribles per enviar-nos informació que ens va ajudar a guanyar la guerra. I només us puc dir el que els deia a ells: «Si no ho fa, moriran moltes més persones».

Va callar. Era el millor que tenia. No tenia res més per oferir.

Frunze va mirar la seva dona.

—Vas fabricar la bomba, Willi —va dir Alice.

—M’ho pensaré —va respondre Frunze a Volòdia.





III


Dos dies després, Frunze li va lliurar els plànols.

Volòdia se’ls va endur a Moscou.

Zoia va ser alliberada i no estava tan furiosa per l’empresonament com ell.

—Ho van fer per protegir la revolució —deia—. I no em van fer mal. Va ser com allotjar-se en un hotel de mala mort.

El primer dia que Zoia va tornar a casa, van fer l’amor.

—T’he d’ensenyar una cosa que he portat dels Estats Units —va dir Volòdia. Es va aixecar del llit, va obrir un calaix i va treure un llibre—. Es diu Catàleg Sears-Roebuck —va dir. Va seure al llit, al costat d’ella, i va obrir el llibre—. Mira’t això.

El catàleg es va obrir per una pàgina de vestits de dona. Les models eren d’una primor inversemblant, però les robes eren brillants i alegres, amb ratlles, quadres i colors sòlids, alguns vestits duien volants, prisats i cinturons.

—Aquest és maco —va dir Zoia, posant el dit sobre un model—. Dos dòlars noranta-vuit són molts diners?

—No és gaire —va dir Volòdia—. El sou mitjà és de cinquanta dòlars la setmana, i el lloguer val una tercera part d’això.

—Ah, sí? —Zoia estava meravellada—. Això vol dir que la majoria de la gent es pot permetre aquests vestits?

—Això mateix. Potser els pagesos, no. D’altra banda, aquests catàlegs es van inventar per als pagesos que vivien a centenars de quilòmetres de la botiga més propera.

—Com funciona?

—Tries el que vols de la revista i els envies els diners, i llavors, al cap de quinze dies, el carter et porta el que vas demanar.

—Com si fossis un tsar. —Zoia li va agafar el llibre i va girar la pàgina—. Apa! Encara n’hi ha més. —A la pàgina següent hi havia vestits jaqueta per quatre dòlars noranta-vuit—. Aquests també són elegants —va dir.

—Continua passant fulls —va dir Volòdia.

Zoia va mirar atònita pàgina rere pàgina d’abrics, barrets, sabates, roba interior, pijames i mitges de dona.

—La gent es pot comprar tot el que vulgui? —va preguntar.

—El que vulgui.

—Però si es pot triar més en una d’aquestes pàgines que en una botiga normal de Rússia!

—Sí.

Zoia va continuar girant fulls a poc a poc. Hi havia una varietat semblant de roba d’home, i també per a nens. Zoia va posar el dit sobre un abric d’hivern gruixut de llana per a nens que valia quinze dòlars.

—A aquest preu segur que tots els nens dels Estats Units en tenen un.

—Segurament.

Després de la roba venien els mobles. Et podies comprar un llit per vint-i-cinc dòlars. Tot era barat si guanyaves cinquanta dòlars la setmana. I no s’acabava mai. Hi havia centenars de coses que no es podien comprar a cap preu a la Unió Soviètica: joguines i jocs, productes de bellesa, guitarres, cadires elegants, eines, novel·les amb cobertes acolorides, decoracions nadalenques i torradores elèctriques.

Fins i tot hi havia un tractor.

—Tu creus que qualsevol pagès dels Estats Units pot comprar-se un tractor quan el necessita? —va preguntar Zoia.

—Només si té els diners per pagar-lo —va dir Volòdia.

—No s’ha d’apuntar a una llista i esperar anys?

—No.

Zoia va tancar el llibre i va mirar al voltant amb solemnitat.

—Si la gent pot tenir tot això —va dir—, per què hauria de voler ser comunista?

—Bona pregunta —va dir Volòdia.





22


1946





I


Els nens de Berlín tenien un joc nou que es deia Komm, Frau, «Vine, dona». Era un de tants jocs en què els nens perseguien les nenes, però amb una peculiaritat, segons va veure Carla. Els nens s’ajuntaven i triaven una de les nenes. Quan l’atrapaven, cridaven «Komm, Frau!» i la llançaven a terra. Aleshores la subjectaven mentre un del grup se li posava a sobre i imitava el coit. Nens de set i vuit anys, que no haurien de saber què era la violació, jugaven a aquell joc perquè havien vist el que feien els soldats de l’Exèrcit Roig a les alemanyes. Tots els russos coneixien aquesta frase en alemany: «Komm, Frau».

Què els passava, als russos? Carla no coneixia cap dona que hagués estat violada per un soldat francès, britànic, nord-americà o canadenc, tot i que teòricament també passava. En canvi, totes les dones entre quinze i cinquanta-cinc anys que coneixia havien estat violades almenys per un soldat soviètic: la seva mare, Maud; la seva amiga Frieda; la mare de Frieda, Monika; Ada, la minyona; totes.

Però eren afortunades perquè continuaven vives. Algunes dones que havien estat violades durant hores per dotzenes d’homes havien mort. Carla havia sentit dir que havien mort una noia a mossegades.

Només Rebecca Rosen se n’havia salvat. Després que Carla la protegís, el dia que van alliberar l’hospital jueu, Rebecca es va mudar a casa els Von Ulrich. Era dins la zona soviètica, però no tenia cap més lloc on anar. Va viure mesos amagada a les golfes, com si fos una criminal, i només baixava a la nit quan els russos brutals dormien la mona. Carla passava un parell d’hores a dalt amb ella sempre que podia, i jugaven a cartes i s’explicaven la vida. Carla volia ser com una germana gran, però Rebecca la tractava com si fos la seva mare.

Llavors Carla va saber que seria mare de veritat.

Maud i Monika tenien més de cinquanta anys i eren massa grans per tenir fills, afortunadament, i Ada va tenir sort, però tant Carla com Frieda estaven embarassades dels seus violadors.

Frieda va avortar.

Era il·legal i encara estava en vigor una llei nazi que castigava l’avortament amb la pena de mort. Així que Frieda va anar a una «llevadora» vella que li va fer l’avortament a canvi de cinc cigarrets. Frieda va agafar una infecció greu i hauria mort si Carla no hagués pogut robar una mica de l’escassa penicil·lina que hi havia a l’hospital.

Carla va decidir tenir el fill.

Els sentiments que això li produïa eren intensos i anaven d’un extrem a l’altre. Quan al matí tenia marejos s’enrabiava contra les bèsties que havien violat el seu cos i l’havien deixat amb aquella càrrega. Altres vegades es quedava encantada amb les mans a la panxa mirant el buit i pensant somiosament en robeta de nadó. Llavors es preguntava si la cara del nadó li recordaria algun dels homes i allò faria que odiés el seu propi fill. Però per força havia de tenir algun tret dels Von Ulrich. Estava neguitosa i espantada.

Pel gener del 1946 estava de vuit mesos. Com molts alemanys també passava fred, gana i misèria. Quan l’embaràs es va començar a notar, va haver de deixar la feina i afegir-se als milions de desocupats. Les racions de menjar es repartien cada deu dies. La quantitat diària, per als que no gaudien de cap privilegi especial, era de mil cinc-centes calories. I s’havia de pagar, evidentment. De vegades senzillament no hi havia menjar per comprar, ni per als clients amb diners i targeta de racionament.

Carla s’havia plantejat demanar als soviètics un tractament especial a compte de la seva feina d’espia durant la guerra. Però Heinrich ho havia intentat i havia patit una experiència esgarrifosa. L’Exèrcit Roig esperava que continués espiant per a ells i li va demanar que s’infiltrés a l’exèrcit dels Estats Units. Quan va dir que preferia no fer-ho, es van enrabiar i el van amenaçar d’enviar-lo a un camp de treball. Se’n va sortir dient que no parlava anglès i que, per tant, no els seria útil. Però Carla ja estava avisada i va decidir que valia més passar desapercebuda.

Aquell dia Carla i Maud estaven contentes perquè havien venut una calaixera. Era una peça Jugendstil de roure clar polit, que s’havien comprat els pares de Walter quan es van casar el 1889. Carla, Maud i Ada l’havien carregat en un carretó que els havien deixat.

Encara no hi havia cap home a la casa. Erik i Werner formaven part dels milions de soldats alemanys que havien desaparegut. Potser eren morts. El coronel Beck havia dit a Carla que gairebé tres milions d’alemanys havien mort en combat al front oriental, i més encara havien mort sent presoners dels soviètics: de gana, de fred i de malaltia, però dos milions d’alemanys encara eren vius i s’estaven en camps de treball a la Unió Soviètica. Alguns havien tornat: o bé s’havien escapat dels seus guàrdies o els havien alliberat perquè estaven massa malalts per treballar, i s’havien afegit als milers de persones desplaçades que vagaven per Europa intentant tornar a casa. Carla i Maud havien escrit cartes i les havien enviat a l’Exèrcit Roig, però no els n’havia arribat cap resposta.

Carla estava dividida davant la perspectiva de la tornada de Werner. L’estimava i esperava amb totes les seves forces que fos viu i estigués bé, però li feia molta por veure’l en aquell moment, embarassada d’una violació. Encara que no fos culpa seva, se’n sentia irracionalment avergonyida.

O sigui que les tres dones van empènyer el carretó pel carrer. Havien deixat Rebecca a casa. L’orgia de violació i saqueig de l’Exèrcit Roig havia superat el punt àlgid del malson i Rebecca ja no vivia a les golfes, però encara no era segur que una noia jove i bonica caminés pel carrer.

Aleshores, a Unter den Linden, en una altra època el passeig de l’elit elegant d’Alemanya, penjaven fotografies enormes de Lenin i Stalin. La majoria dels carrers de Berlín s’havien netejat i cada cent metres hi havia una pila de les romanalles amuntegades dels edificis destruïts, a punt per ser reutilitzades si els alemanys aconseguien reconstruir mai el seu país. Hectàrees de cases estaven arrasades, sovint illes senceres de la ciutat. Es tardaria anys a reparar els estralls. Hi havia milers de cadàvers que es podrien entre la runa, i la fortor embafosa de la carn humana putrefacta havia amarat l’ambient tot l’estiu. Llavors ja només se sentia després de la pluja.

Mentrestant, la ciutat s’havia dividit en quatre zones: russa, nord-americana, britànica i francesa. Molts dels edificis que encara continuaven drets havien estat requisats per les tropes ocupants. Els berlinesos vivien on podien, i sovint buscaven aixopluc, per precari que fos, en habitacions que continuaven dretes en cases mig esfondrades. La ciutat tornava a tenir aigua potable, i l’electricitat anava i venia capriciosament, però era difícil trobar combustible per escalfar-se i per cuinar. La calaixera podia tenir el mateix valor sencera que feta llenya.

La van portar a Wedding, la zona francesa, on la van vendre a un coronel francès encantador per un cartró de Gitanes. La moneda de l’ocupació no valia res, perquè els soviètics n’havien imprès massa, i per això tot es comprava i es venia amb tabac.

Tornaven a casa exultants, Maud i Ada empenyent el carretó buit, mentre Carla caminava al costat. Li feia mal tot el cos d’empènyer el carretó, però eren riques: un cartró sencer de tabac els duraria molt.

Es va fer de nit i la temperatura va baixar sota zero. La ruta de tornada a casa les obligava a travessar el sector britànic. De vegades Carla pensava que si els britànics sabessin en quines condicions miserables vivia la seva mare, potser l’ajudarien. D’altra banda, Maud era ciutadana alemanya des de feia vint-i-sis anys. El seu germà, el comte Fitzherbert, era ric i influent, però s’havia negat a ajudar-la després que es casés amb Walter von Ulrich, i era un home del morro fort: no era probable que canviés d’actitud.

Van topar amb un grupet de trenta o quaranta persones esparracades que s’estaven davant d’una casa que el poder d’ocupació s’havia apropiat. Les tres dones es van parar a veure què miraven i van veure que a dins s’hi celebrava una festa. A través de les finestres podien observar sales ben il·luminades, homes i dones que reien amb copes a les mans, i cambreres que es bellugaven entre els convidats amb safates plenes de menjar. Carla va mirar al voltant. Eren majoritàriament dones i nens —no quedaven gaires homes a Berlín, o a Alemanya en general— i tots miraven les finestres amb anhel, com pecadors rebutjats davant les portes del paradís. Era una visió patètica.

—Això és una obscenitat —va dir Maud, i va caminar arrauxada pel passeig cap a la porta de la casa.

Un sentinella britànic li va barrar el pas.

—Nein, nein —va dir; segurament era l’única paraula que sabia en alemany.

Maud se li va dirigir en el sec anglès de classe alta que parlava de jove.

—He de veure el seu comandant en cap immediatament.

Com sempre, Carla va admirar la fortalesa i l’elegància de la seva mare.

El sentinella va mirar dubtós l’abric esfilagarsat de Maud, però al cap d’un moment va picar a la porta. Es va obrir i algú va treure el cap.

—Una senyora anglesa que demana veure el comandant —va dir el sentinella.

Un moment després, la porta es va tornar a obrir i dues persones van mirar a fora. Podien haver estat una caricatura d’un oficial britànic i la seva esposa: ell amb l’uniforme de cerimònia i corbatí negre, ella amb un vestit llarg i perles.

—Bona nit —va dir Maud—. Em sap molt de greu destorbar-los.

La van mirar, estupefactes que una dona esparracada els parlés amb aquell accent.

—Només volia que veiessin el que estan fent a aquesta pobra gent —va continuar Maud.

La parella va mirar el grupet.

—Podrien tancar les cortines, per l’amor de Déu —va dir Maud.

—Déu del cel, George, quina poca consideració hem tingut! —va dir la dona, al cap d’un moment.

—Sense intenció, però potser sí —va reconèixer l’home, de mala gana.

—Ho podríem compensar fent que els traguessin una mica de menjar?

—Sí —va dir Maud, ràpidament—. Seria una disculpa i un detall molt amable.

L’oficial semblava dubtós. Segurament anava contra algun reglament oferir canapès a alemanys afamats.

—George, rei, per què no? —va suplicar la dona.

—Au, va, fes —va dir el marit.

La dona es va dirigir a Maud.

—Gràcies per avisar-nos. De veritat que no era la nostra intenció.

—De res —va dir Maud i va recular pel caminet.

Al cap d’uns minuts van començar a sortir convidats de la casa amb plàteres de sandvitxos i pastissos, que van oferir al grup de gent afamada. Carla va somriure. El desvergonyiment de la seva mare havia donat resultat. Va agafar un tros força gros de pastís de fruites, que va devorar en quatre queixalades. Contenia més sucre del que havia ingerit en els últims sis mesos.

Van córrer les cortines, els convidats van tornar a entrar a la casa i la gent es va dispersar. Maud i Ada van agafar els mànecs del carretó i el van empènyer cap a casa.

—Ben fet, mare —va dir Carla—. Un cartró de Gitanes i un menjar gratis, tot en una tarda.

Carla rumiava que, fora dels soviètics, pocs soldats ocupants eren cruels amb els alemanys. Ho trobava sorprenent. Els soldats nord-americans regalaven rajoles de xocolata. Fins i tot els francesos, els fills dels quals havien passat tanta gana sota l’ocupació alemanya, sovint eren generosos. «Després de tot el patiment que els alemanys hem infligit als nostres veïns», pensava Carla, «és sorprenent que no ens detestin més. O potser és que creuen que, entre els nazis, l’Exèrcit Roig i els bombardejos aeris, ja hem patit prou càstig».

Era tard quan van arribar a casa. Van tornar el carretó als veïns que els l’havien deixat, i els van donar un paquet de Gitanes com a mostra d’agraïment. Van entrar a casa, que sortosament continuava intacta. No hi havia vidres a gairebé cap finestra, i la construcció estava clivellada de cràters, però en conjunt no havia patit danys estructurals i encara les protegia del mal temps.

Les quatre dones vivien a la cuina i dormien sobre uns matalassos que durant el dia guardaven al passadís. Ja era prou difícil escalfar aquella cambra, i per descomptat no tenien combustible per escalfar la resta de la casa. Antigament, la cuina havia funcionat amb carbó, però en aquest moment era pràcticament impossible trobar-ne. Tanmateix, ja havien descobert que, a la cuina, s’hi podia cremar de tot: llibres, diaris, mobles trencats i fins i tot, les cortines.

Dormien en parelles, Carla amb Rebecca i Maud amb Ada. Sovint Rebecca plorava fins que s’adormia abraçada a Carla, com havia fet la nit que van matar els seus pares.

La llarga caminada havia esgotat Carla i es va ajeure de seguida. Ada va encendre el foc a la cuina amb unes revistes velles que Rebecca havia baixat de les golfes. Maud va afegir aigua a la resta de la sopa de mongetes del dinar i la va reescalfar per sopar.

Quan es va asseure per prendre’s la sopa, Carla va patir un dolor abdominal agut, però es va adonar que no era conseqüència d’empènyer el carretó. Era una altra cosa. Va pensar quin dia era i va calcular el temps des de la data de l’alliberament de l’hospital jueu.

—Mare —va dir, esfereïda—, crec que ja ve el nen.

—És massa aviat! —va exclamar Maud.

—Estic de trenta-sis setmanes i tinc contraccions.

—Llavors val més que ens preparem.

Maud va pujar a dalt a buscar tovalloles.

Ada va portar una cadira de fusta del menjador. En una casa bombardejada havia trobat una barra d’acer molt útil que li servia de mall. Va trencar la cadira en peces petites i va revifar el foc de la cuina.

Carla va posar-se les mans sobre la panxa distesa.

—Hauries d’haver esperat que fes més bon temps, fill —va dir.

Aviat va tenir massa dolor per pensar en el fred. No s’imaginava que una cosa així pogués fer tant de mal.

Ni que pogués durar tant. Va estar de part tota la nit. Maud i Ada es van rellevar per agafar-li la mà mentre ella gemegava i cridava. Rebecca s’ho mirava, pàl·lida i espantada.

La llum grisa del matí es filtrava a través del diari que tapava els vidres de la cuina, quan finalment va sortir el cap del nen. Encara que el dolor no cessés immediatament, Carla es va abandonar a una sensació d’alleujament que no havia experimentat mai.

Després d’un dolorós esforç més, Maud li va treure el nadó d’entre les cames.

—Un nen —va dir.

Li va bufar la cara i el menut va obrir la boca i va plorar.

Va donar-lo a Carla i la va ajudar a incorporar-se una mica sobre el matalàs i repenjar-se en uns coixins que va portar de la sala.

El nen era pelut, amb una bona mata de cabells foscos.

Maud va lligar el cordó amb una tira de cotó. Carla es va descordar la brusa i es va acostar el nen al pit.

No tenir prou llet la feia patir. Se li haurien d’haver inflat els pits i haver vessat una mica de llet al final de l’embaràs, però no ho havien fet, potser perquè el nen s’havia avançat, potser perquè la mare estava desnodrida. Però, al cap d’un moment de xuclar, Carla va sentir un dolor estrany i la llet va començar a fluir.

El nadó es va adormir de seguida.

Ada va portar un bol d’aigua calenta i un drap, i amb compte va rentar la cara i el cap del petit, i després el cos.

—Que maco és —va dir Rebecca, baixet.

—Mare, li podem posar Walter? —va preguntar Carla.

No pretenia ser melodramàtica, però Maud es va ensorrar. Li va tremolar la cara i es va doblegar, sacsejada per sanglots desesperats.

—Perdona —va dir, quan es va recuperar un moment, però l’aflicció i les convulsions la van tornar a dominar—. Walter, oh, Walter, Walter meu —somicava.

Finalment, els sanglots es van apagar.

—Perdoneu —va repetir—. No volia fer un espectacle. —Es va eixugar la cara amb la màniga—. És que m’hauria agradat tant que el teu pare pogués veure el nen. És tan injust.

Ada les va sorprendre totes en posar-se a citar el Llibre de Job.

—El Senyor dóna i el Senyor pren —va dir—. Que el nom del Senyor sigui beneit.

Carla no creia en Déu —cap ésser sagrat digne d’aquest nom hauria permès que existissin els camps d’extermini nazis— però igualment va trobar consol en la citació. Es tractava d’acceptar-ho tot en la vida, inclòs el dolor del part i l’aflicció de la mort. Maud també semblava que ho hagués valorat així, perquè estava més calmada.

Carla va mirar el petit Walter amb adoració. Va jurar que, per moltes dificultats que trobés a la vida, el cuidaria, l’alimentaria i l’abrigaria. Era el nen més maco que hagués nascut mai i l’estimaria i el protegiria sempre.

El nen es va despertar i Carla li va tornar a donar el pit. Va xuclar amb satisfacció, fent sorollets amb la boca, mentre les quatre dones l’observaven. Durant una estona, a la cuina calenta i mal il·luminda, no es va sentir cap més so.





II


El primer discurs que fa un parlamentari s’anomena discurs del principiant, i normalment és anodí. S’han de dir certes coses, hi ha frases estereotipades que cal fer servir i la convenció marca que el tema no sigui controvertit. Tant els companys com l’oposició feliciten el nouvingut, s’observen les tradicions i es trenca el gel.

Lloyd Williams va fer el seu primer discurs de veritat uns mesos després, durant el debat sobre el Projecte de Llei de Seguretat Social Nacional, i li feia més respecte.

Mentre el preparava tenia presents dos oradors. El seu avi, Dai Williams, que utilitzava el llenguatge i el ritme de la Bíblia, no sols a la capella sinó també —potser especialment i tot— quan parlava de les dificultats i les injustícies de la vida dels miners del carbó. Era aficionat als mots sonors rics en significat: esforç, pecat, cobdícia. Parlava de la llar de foc, del túnel i de la tomba.

Churchill feia el mateix, però tenia el sentit de l’humor que li faltava a Dai Williams. Les seves frases llargues i majestuoses sovint acabaven amb una imatge inesperada o un canvi de significat. Mentre era director del diari British Gazette del govern durant la vaga general de 1926, va advertir als sindicalistes: «Tinguin una cosa ben clara: si mai tornen a fer una vaga general contra nosaltres, nosaltres farem contra vostès un altre British Gazette». Lloyd creia que un discurs necessitava aquesta mena de sorpreses, que eren com les panses d’una pasta.

Però quan es va aixecar per enraonar, tot d’una es va trobar que les frases redactades amb tanta cura li semblaven irreals. Era evident que el públic pensava el mateix, i Lloyd s’adonava que els cinquanta o seixanta parlamentaris que hi havia a la sala només l’escoltaven a mitges. Va patir un moment de pànic: com podia ser avorrit amb un tema que era tan important per a la gent que representava?

A la primera fila del banc del govern, va veure la seva mare, llavors ministra per a les Escoles, i el seu oncle Billy, ministre del Carbó. Lloyd sabia que Billy Williams havia començat a treballar a la mina als tretze anys. Ethel tenia la mateixa edat quan va començar a fregar els terres de Ty Gwyn. Aquell debat no necessitava frases ben construïdes, tractava de les seves vides.

Al cap d’un minut, va apartar el guió i va començar a improvisar. Va recordar la misèria de les famílies de classe treballadora que havien quedat sense un ral per culpa de la desocupació o la invalidesa, escenes que havia vist de primera mà a l’East End de Londres i a les mines de Gal·les del Sud. La seva veu traspuava l’emoció que havia sentit, i li va fer una mica de vergonya, però va continuar. Va notar que el públic començava a estar atent. Va parlar dels seus avis i de tots els que havien iniciat el moviment laborista amb el somni d’un subsidi de desocupació ampli per desterrar per sempre la por a la indigència. Quan es va asseure es va sentir un rugit d’entusiasme.

A la galeria dels visitants, la seva esposa, Daisy, va somriure orgullosa i li va fer el senyal de la victòria aixecant el polze.

Lloyd va escoltar la resta del debat amb una sensació de satisfacció. Sentia que havia aprovat el seu primer examen com a parlamentari.

Més tard, al vestíbul, se li va acostar un «assot» laborista, un dels responsables d’assegurar-se que els parlamentaris votaven com calia. Després de felicitar-lo pel discurs, li va dir:

—Li agradaria ser secretari personal parlamentari?

Lloyd es va emocionar. Tots els ministres i secretaris d’Estat tenien almenys un secretari personal, que, a l’hora de la veritat, era poca cosa més que un missatger, però normalment la feina era el primer pas per arribar a tenir un càrrec ministerial.

—Seria un honor —va dir Lloyd—. Per a qui treballaria?

—Per a Ernie Bevin.

Lloyd no es podia creure que tingués tanta sort. Bevin era ministre d’Afers Estrangers i el col·lega més proper al primer ministre Attlee. L’íntima relació entre els dos homes era un cas d’atracció dels contraris. Attlee era de classe mitjana: fill d’advocat, graduat a Oxford, oficial durant la Primera Guerra Mundial. Bevin era fill il·legítim d’una minyona, no havia conegut el seu pare, va començar a treballar als onze anys, i va fundar el colossal Sindicat General de Treballadors i del Transport. Físicament també eren la nit i el dia: Attlee era prim i ben plantat, silenciós i solemne. Bevin era un homenàs, alt, fort i gras, amb una rialla sonora. El ministre d’Afers Estrangers es referia al primer ministre com a «petit Clem». Tot i amb això, eren aliats incondicionals.

Bevin era un heroi per a Lloyd i per a milions de britànics.

—Res m’agradaria més —va dir Lloyd—. Però Bevin no tenia ja un secretari personal?

—En necessita dos —va aclarir l’«assot»—. Vagi al Ministeri d’Afers Estrangers demà al matí a les nou i ja pot començar.

—Gràcies!

Lloyd es va afanyar pel passadís folrat de fusta de roure, cap al despatx de la seva mare. Havia quedat allà amb Daisy després del debat.

—Mare! —va cridar, tot entrant—. M’han nomenat secretari personal de l’Ernie Bevin!

Llavors va veure que Ethel no estava sola. Hi havia el comte Fitzherbert.

Fitz va fitar Lloyd amb una barreja de sorpresa i disgust.

Fins i tot astorat com estava Lloyd es va fixar que el seu pare portava un vestit gris clar, perfectament tallat, amb una armilla creuada.

Va mirar la seva mare. Estava força tranquil·la. Aquella trobada no havia estat cap sorpresa per a ella. La devia haver organitzat.

El comte va arribar a la mateixa conclusió.

—De què va tot això, Ethel?

Lloyd va mirar fixament l’home la sang del qual corria per les seves venes. Fins i tot en aquella situació empipadora, Fitz semblava digne i elegant. Era força atractiu, malgrat la parpella que li havia quedat caiguda després de la batalla del Somme. Es repenjava en un bastó, una altra seqüela del Somme. Li faltaven pocs mesos per fer seixanta anys i anava vestit de manera impecable, amb els cabells grisos pulcrament tallats, la corbata platejada nuada amb precisió i les sabates negres ben enllustrades. A Lloyd també li agradava fer goig. «Ara ja sé d’on em ve», va pensar.

Ethel es va aixecar i es va acostar al comte. Lloyd coneixia prou la seva mare per entendre aquell gest. Sovint utilitzava el seu encant quan volia convèncer un home. Però a Lloyd no li va fer gràcia veure-la tan disposada amb un home que l’havia explotat i després l’havia deixat tirada.

—Em va saber molt de greu quan em vaig assabentar de la mort de Boy —va dir a Fitz—. Res no és tan valuós per a nosaltres com els fills, oi?

—Me n’he d’anar —va dir Fitz.

Fins aleshores, Lloyd només havia vist Fitz de passada. No havia passat mai tant de temps amb ell ni li havia sentit pronunciar tantes paraules seguides. Malgrat que se sentia incòmode, Lloyd estava fascinat. Tot i el seu evident mal humor, Fitz era captivador.

—T’ho demano, Fitz —va dir Ethel—. Tens un fill que no has reconegut mai, un fill que t’hauria de fer sentir orgullós.

—No hauries de fer això, Ethel —va dir Fitz—. Un home té dret a oblidar els errors de joventut.

Lloyd es va arronsar de vergonya, però la seva mare va insistir.

—Per què ho hauries de voler oblidar? Sé que va ser un error, però mira-te’l ara, és parlamentari i acaba de fer un discurs impressionant. L’acaben de nomenar secretari personal del ministre d’Afers Estrangers.

Fitz es va negar obstinadament a mirar Lloyd.

—Vols fer veure que la nostra relació va ser un flirteig sense importància, però saps que no és veritat. És cert que érem joves i insensats, i luxuriosos, tant jo com tu, però ens estimàvem. Ens vam estimar de veritat, Fitz. Ho has de reconèixer. Que no saps que quan negues la veritat sobre tu mateix perds la teva ànima?

Lloyd va veure que la cara de Fitz ja no es mantenia impassible. S’esforçava per mantenir el domini de si mateix. Lloyd s’adonava que la seva mare havia posat el dit a la nafra. No es tractava tant que Fitz s’avergonyís de tenir un fill il·legítim, sinó que era massa orgullós per reconèixer que s’havia enamorat d’una minyona. Lloyd s’imaginava que segurament havia estimat més Ethel que la seva esposa i que allò trasbalsava les seves conviccions fonamentals en la jerarquia social.

Lloyd va parlar per primera vegada, dirigint-se a Fitz.

—Vaig ser amb en Boy al final. Va morir com un valent.

Fitz el va mirar per primera vegada.

—El meu fill no necessita la teva aprovació —va dir.

Lloyd es va sentir com si l’haguessin bufetejat. Fins i tot Ethel semblava esmaperduda.

—Fitz! —va dir—. Com pots ser tan mesquí!

En aquell moment va entrar Daisy.

—Hola, Fitz! —va dir alegrement—. Et devies pensar que t’havies desempallegat de mi, però tornes a ser el meu sogre. Quina gràcia, oi?

—Intentava convèncer Fitz que donés la mà a Lloyd —va explicar Ethel.

—Miro d’evitar donar la mà als socialistes —va dir Fitz, obstinadament.

Ethel lluitava en una batalla perduda, però no es volia rendir.

—Mira tot el que té de tu! Se t’assembla, es vesteix com tu, li interessa tant la política com a tu… Segurament acabarà sent ministre d’Afers Estrangers, que és el que sempre vas voler ser tu!

L’expressió de Fitz es va enfosquir encara més.

—Ara és molt improbable que jo arribi a ser ministre d’Afers Estrangers. —Va anar cap a la porta—. I no em complauria gens que el meu bastard bolxevic ocupés aquest magnífic càrrec d’Estat. —I després d’això va marxar.

Ethel es va posar a plorar.

Daisy va envoltar Lloyd amb el braç.

—Em sap molt de greu —va dir.

—No hi pateixis —va dir Lloyd—. Ni m’ha sorprès ni m’ha decebut. —No era veritat, però no volia fer llàstima—. Fa molt de temps que em va rebutjar. —Va mirar Daisy amb adoració—. Per sort, tinc molta gent que m’estima.

—És culpa meva —va dir Ethel, plorosa—. No li hauria d’haver demanat que vingués. M’hauria d’haver imaginat que acabaria malament.

—Tant és —va intervenir Daisy—. Tinc bones notícies.

—Quines? —va preguntar Lloyd, amb un somriure.

La noia va mirar Ethel.

—Estàs a punt?

—Crec que sí.

—Va —va instar Lloyd—. Què és?

—Tindrem un fill —va dir Daisy.





III


Erik, el germà de Carla, va tornar a casa aquell estiu, mig mort. Havia contret tuberculosi en un camp de treball soviètic i l’havien alliberat quan ja estava massa malalt per treballar. Feia setmanes que dormia malament, que viatjava en trens de mercaderies i pidolant als camioners que el portessin un tram. Va arribar a casa els Von Ulrich descalç i amb la roba ronyosa. La cara era una calavera.

Però no va morir. Potser va ser perquè estava acompanyat de gent que l’estimava, o perquè amb la primavera va arribar un temps més càlid, o potser només va ser el repòs, però tossia menys i de mica en mica va anar recuperant l’energia suficient per fer alguna tasca de la casa, com ara tapar les finestres amb taulons, reparar la teulada i desembussar les canonades.

Sortosament, a començament d’any Frieda Franck va tenir un cop de sort.

Ludwig Franck havia mort en un bombardeig aeri que va destruir la fàbrica, i durant un temps Frieda i la seva mare van ser tan indigents com qualsevol. Però va trobar feina d’infermera a la zona nord-americana, i poc després va explicar a Carla que un grupet de metges nord-americans li havien demanat que vengués els seus excedents d’aliments i tabac al mercat negre a canvi d’un percentatge dels guanys. Així que es presentava a casa de Carla una vegada a la setmana amb un cistellet de provisions: roba d’abric, espelmes, piles per a la llanterna, llumins, sabó i menjar (cansalada, xocolata, pomes, arròs, préssecs en almívar). Maud dividia els aliments en porcions i a Carla n’hi donava el doble. Ella ho acceptava sense discutir, no per ella, sinó per poder alimentar el seu fill Walli.

Sense els aliments il·lícits de Frieda, Walli potser no hauria sobreviscut.

El nen canviava de pressa. La mata de cabells foscos amb què havia nascut havia desaparegut i li havien sortit uns cabells rossos fins. Als sis mesos tenia els ulls verds preciosos de Maud. A mesura que la cara li agafava forma, Carla li va notar un plec de carn als extrems exteriors dels ulls que li donaven un aire esbiaixat, i va pensar que potser el seu pare era siberià. No recordava tots els homes que l’havien violat perquè la major part del temps havia tingut els ulls tancats.

Ja no els odiava. Era estrany, però estava tan contenta de tenir Walli que no era capaç de sentir recança pel que havia passat.

Rebecca estava fascinada amb Walli. Ja tenia quinze anys, és a dir que era prou gran per començar a tenir algun instint maternal, i ajudava Carla a banyar i vestir el nadó amb entusiasme. Jugava amb ell a totes hores i el menut feia sorollets, encantat, quan la veia.

Tan bon punt Erik es va sentir amb prou forces, es va afiliar al Partit Comunista.

Carla va quedar de pedra. Com era possible, després del que havia patit a mans dels soviètics? Finalment, va veure que parlava dels comunistes de la mateixa manera que havia parlat dels nazis deu anys enrere. Carla esperava que aquesta vegada no tardés tant a desil·lusionar-se’n.

Els aliats volien que la democràcia tornés a Alemanya com abans millor i es van programar unes eleccions municipals a Berlín per a final del 1946.

Carla estava convençuda que la ciutat no tornaria a la normalitat fins que els seus ciutadans en recuperessin el control, i per això va decidir donar suport al Partit Socialdemòcrata. Però els berlinesos van descobrir de seguida que els ocupants soviètics tenien una idea curiosa del que significava la democràcia.

Els soviètics estaven alarmats amb el resultat de les eleccions a Àustria del novembre passat. Els comunistes austríacs s’esperaven sortir igualats amb els socialistes, però només havien obtingut sis escons dels cent seixanta-cinc. Semblava que els votants culpessin el comunisme de la brutalitat de l’Exèrcit Roig. El Kremlin, que no estava acostumat a les eleccions de debò, no ho havia previst.

Per evitar un resultat semblant a Alemanya, els soviètics van proposar una fusió entre comunistes i socialdemòcrates en el que anomenaven un front unit. Malgrat les pressions que van rebre, els socialdemòcrates s’hi van negar. A l’Alemanya Oriental, els russos van començar a arrestar socialdemòcrates, com havien fet els nazis el 1933. Allà l’aliança es va imposar. Però, a Berlín, les eleccions van ser supervisades pels quatre aliats i els socialdemòcrates van sobreviure.

Quan va fer més bon temps, Carla va tornar a fer la cua per al menjar. S’enduia Walli embolicat amb una coixinera, perquè no tenia roba de nadó. Un matí que feia cua per comprar patates, a unes quantes travessies de casa, es va sorprendre en veure Frieda asseguda al seient del passatger d’un jeep nord-americà. Abans que baixés, el conductor, un home calb, de mitjana edat, li va fer un petó als llavis. Frieda, que portava un vestit blau sense mànigues i sabates noves, es va allunyar caminant ràpidament, en direcció a la casa dels Von Ulrich, carregada amb el cistellet.

Carla ho va veure tot com un llampec. Frieda no comerciava al mercat negre i no hi havia cap conxorxa de metges. Era l’amant pagada d’un oficial nord-americà.

Tampoc no era gaire estrany. Milers de noies alemanyes boniques s’havien trobat en la disjuntiva de veure morir de fam la família o anar-se’n al llit amb un oficial generós. Les franceses havien fet el mateix durant l’ocupació alemanya: les esposes dels oficials que s’havien quedat a Alemanya ho comentaven amb amargor.

Fos com fos, Carla estava esborronada. Creia que Frieda estimava Heinrich. Es pensaven casar tan bon punt la vida tornés a la normalitat, o almenys a una aparença de normalitat. A Carla se li va caure l’ànima als peus.

Va arribar al començament de la cua, va comprar la ració de patates i va tornar a casa.

Va trobar Frieda a dalt, a la sala. Erik l’havia endreçat i havia posat paper de diari a les finestres, la millor solució per no deixar passar l’aire després del vidre. Les cortines feia temps que es feien servir de roba de llit, però de moment la majoria de cadires continuaven allà, amb la tapisseria descolorida i gastada. Miraculosament, conservaven el piano de cua. Un oficial rus l’havia descobert i els havia dit que tornaria l’endemà amb una grua per treure’l per la finestra, però no havia tornat.

Frieda va agafar immediatament Walli dels braços de Carla i es va posar a cantar «A, B, C, die Katze lief im Schnee». Carla havia observat que les dones que encara no havien tingut fills, com Rebecca i Frieda, no es cansaven mai d’acaronar Walli. Maud i Ada, que tenien fills propis, l’estimaven amb bogeria, però el tractaven de forma pràctica i eficient.

Frieda va obrir la tapa del piano i va animar Walli a picar les tecles mentre ella cantava. Feia anys que no afinaven el piano: Maud no l’havia tocat des de la mort del seu últim deixeble, Joachim Koch.

—Estàs molt seriosa. Què et passa? —va preguntar Frieda a Carla al cap d’uns minuts.

—Sé com obtens el menjar que ens portes —va dir Carla—. No vens al mercat negre, oi?

—És clar que sí —va dir Frieda—. Què t’empatolles?

—T’he vist aquest matí, quan baixaves d’un jeep.

—El coronel Hicks m’ha acompanyat.

—T’ha fet un petó a la boca.

Frieda va mirar cap a un altre cantó.

—Sabia que havia d’haver baixat abans. Podria haver vingut caminant des de la zona nord-americana.

—Però Frieda, i en Heinrich, què?

—No ho sabrà mai! Aniré amb més compte, t’ho juro.

—Encara l’estimes?

—És clar que sí! Ens casarem.

—Aleshores per què…?

—Estic tipa de passar-ho malament! Em vull posar roba maca i anar a clubs i a ballar.

—No, no és veritat —va dir Carla, molt segura—. No em pots mentir, Frieda, fa massa temps que som amigues. Digue’m la veritat.

—La veritat?

—Sí, t’ho prego.

—N’estàs segura?

—N’estic segura.

—Ho vaig fer per en Walli.

Carla va esbufegar, sorpresa. No se li havia passat pel cap, però era lògic. S’ho podia creure, que Frieda fes un sacrifici com aquell per ella i el nen.

Es va sentir defallir, perquè allò la feia responsable de la prostitució de Frieda.

—És horrorós! —va exclamar Carla—. No ho hauries d’haver fet, ens n’hauríem sortit d’alguna manera.

Walli es va espantar i es va posar a plorar. Carla el va agafar, el va gronxar i li va acariciar l’esquena.

—No us n’hauríeu sortit —va dir Frieda en un xiuxiueig.

—Com ho saps?

—Aquest hivern no han parat de portar nadons a l’hospital, despullats, embolicats amb diaris, morts de fam o de fred. No sabia ni com fer-m’ho per mirar-los.

—Déu meu. —Carla va abraçar Walli més fort.

—Es tornen d’un color blavós peculiar quan moren congelats.

—Para.

—T’ho he de dir, perquè, si no, no entendràs per què ho he fet. En Walli hauria estat un d’aquests nadons congelats blavosos.

—Ja ho sé —va dir Carla—. Ja ho sé.

—En Percy Hicks és un bon home. Pel que sembla, a Boston té una dona que no val res i per a ell sóc la noia més sexi del món. Em tracta bé i al llit va per feina i sempre fa servir preservatiu.

—Ho hauries de deixar —va dir Carla.

—No ho penses.

—No, tens raó —va confessar Carla—. I això és el pitjor. Em sento tan culpable! Sóc culpable.

—No ho ets. Ho he decidit jo. Les alemanyes hem de prendre decisions difícils. Estem pagant per les decisions fàcils que els alemanys van prendre fa quinze anys. Homes com el meu pare, que es pensaven que Hitler beneficiaria els seus negocis, i el pare de Heinrich, que va votar per la Llei de Capacitació. Els pecats dels pares els paguen les filles.

Es va sentir un truc fort a la porta. Al cap d’un moment van sentir les passes ràpides de Rebecca, que pujava a amagar-se, per si un cas era algú de l’Exèrcit Roig.

Llavors es va sentir la veu d’Ada.

—Oh, senyor! Bon dia! —Semblava sorpresa i una mica amoïnada, però no espantada.

Carla no entenia qui podia provocar aquella barreja particular de reaccions en la minyona.

Es van sentir passes masculines i fortes a les escales i llavors va entrar Werner.

Anava brut i esparracat i estava prim com una fulla de pi, però estava atractiu com sempre i els oferia un gran somriure.

—Sóc jo! —va dir, animadíssim—. He tornat!

Llavors va veure el nadó. Se li va obrir la boca i el somriure feliç es va esfumar.

—Oh —va dir—. De…, qui…, és aquest nen?

—Meu, estimat —va dir Carla—. T’ho explicaré.

—Explicar? —va dir ell, enfurismat—. Què em vols explicar? Has tingut el fill d’un altre home! —Es va girar per marxar.

—Werner! —va cridar Frieda—. En aquesta habitació hi ha dues dones que t’estimen. No te’n vagis sense escoltar-nos. No ho entens.

—Crec que ho entenc tot.

—A Carla la van violar.

El noi va empal·lidir.

—Violar? Qui?

—No sé com es deien —va dir Carla.

—Com es deien? —Werner va empassar saliva—. Va…, va ser més d’un?

—Cinc soldats de l’Exèrcit Roig.

—Cinc? —va repetir ell amb una veu que era un murmuri.

Carla va assentir.

—Però…, no podies…, vull dir…

—A mi també em van violar —va dir Frieda—. I a la mare també.

—Déu meu, què ha passat aquí?

—Un infern —va dir Frieda.

Werner es va deixar caure en una butaca gastada de pell.

—Creia que l’infern era on he estat jo —va dir.

Es va tapar la cara amb les mans.

Carla va travessar la sala, encara amb Walli a coll i es va parar davant de la butaca de Werner.

—Mira’m, Werner —va dir—. Si us plau.

Ell va aixecar el cap, amb la cara trasbalsada per l’emoció.

—L’infern s’ha acabat —va dir ella.

—Sí?

—Sí —va dir Carla, amb fermesa—. La vida és dura, però els nazis ja no hi són, la guerra s’ha acabat, Hitler és mort i els violadors de l’Exèrcit Roig estan més o menys sota control. El malson s’ha acabat. I tots dos som vius, i estem junts.

Ell li va agafar la mà.

—Tens raó.

—Tenim en Walli, i de seguida coneixeràs una noia de quinze anys que es diu Rebecca, que d’alguna manera ha acabat sent com una filla per a mi. Hem de construir una nova família amb el que la guerra ens ha deixat, com hem de construir una casa nova amb les runes del carrer.

Ell va fer que sí amb el cap.

—Necessito el teu amor —va dir Carla—. I la Rebecca i en Walli, també.

Werner es va aixecar a poc a poc. Carla el va mirar esperançada. Ell no va dir res, però al cap d’un moment la va abraçar, encara amb el nen a coll, i els va estrènyer fort tots dos.





IV


Amb la reglamentació de guerra encara en vigor, el govern britànic tenia dret a obrir una mina de carbó on volgués, sense tenir en compte els desitjos del propietari de la terra. Només es pagaven compensacions per la pèrdua de beneficis en terres de conreu o per propietats comercials.

Com a ministre del Carbó, Billy Williams va autoritzar la construcció d’una mina a cel obert en els terrenys de Ty Gwyn, la magnífica residència del comte Fitzherbert als afores d’Aberowen.

No estava prevista cap compensació perquè els terrenys no eren comercials.

Els bancs dels conservadors de la Cambra dels Comuns es van revoltar.

—Les vostres piles de carbó estaran sota la finestra del dormitori de la comtessa! —va protestar un conservador amb indignació.

—La pila de carbó del comte ha estat sota la finestra de la meva mare durant cinquanta anys —va respondre Billy Williams, amb un somriure.

El dia abans que els enginyers perforessin el terreny, Lloyd Williams i Ethel van viatjar a Aberowen amb Billy. A contracor, Lloyd va deixar sola Daisy, que havia de donar a llum al cap de dues setmanes, però era un moment històric i hi volia ser.

Els seus avis ja s’acostaven als vuitanta anys. L’àvia estava gairebé cega, malgrat les ulleres de cul de got que duia, i l’avi estava geperut.

—Quina alegria —va dir l’àvia quan estaven tots asseguts a la taula de la cuina—. Tots els meus fills junts.

Va servir un estofat de vedella amb naps aixafats i llesques gruixudes de pa fet a casa, untades amb el greix de carnisser que anomenaven salsa. Per acompanyar, va servir grans tasses de te ensucrat amb llet.

De petit Lloyd havia menjat així sovint, però aquell dia ho va trobar groller. Sabia que fins i tot en temps difícils les franceses i les espanyoles servien plats saborosos delicadament especiats amb all i aromatitzats amb herbes. Es va avergonyir de ser tan llepafils i va fer veure que menjava i bevia de gust.

—Quina llàstima que es perdin els jardins de Ty Gwyn —va dir l’àvia, sense embuts.

—Què vols dir? —va dir Billy, ofès—. La Gran Bretanya necessita el carbó.

—Però la gent estima molt aquells jardins. Són una meravella. Des que era petita que hi vaig almenys una vegada a l’any. És una llàstima que desapareguin.

—Hi ha un parc recreatiu ben bonic al bell mig d’Aberowen!

—No és el mateix —va insistir l’àvia, sense deixar-se convèncer.

—Les dones no entendran mai la política —va comentar l’avi.

—No —va reconèixer l’àvia—. Segurament no.

Lloyd va mirar la seva mare, que va somriure però no va dir res.

Billy i Lloyd van compartir el dormitori de convidats i Ethel es va agençar el llit al terra de la cuina.

—Vaig dormir en aquesta habitació totes les nits de la meva vida fins que vaig ingressar a l’exèrcit —va dir Billy, quan es van estirar—. I cada matí veia per la finestra aquella merdosa pila de carbó.

—No cridis tant, oncle Billy —va dir Lloyd—. Que la teva mare no et senti renegar.

—Sí, tens raó —va dir Billy.

L’endemà, després d’esmorzar, van anar tots a la casa gran caminant turó amunt. Feia un matí agradable, i per variar, no plovia. La cresta de les muntanyes retallades contra el cel estava suavitzada per l’herba de l’estiu. Quan Ty Gwyn va aparèixer davant d’ells, Lloyd no va poder evitar veure-la més com una magnífica construcció que com un símbol d’opressió. Era totes dues coses, per descomptat: en política no hi havia res senzill.

El gran reixat de ferro estava obert. La família Williams va entrar als jardins. Ja s’hi havia congregat força gent: els obrers amb la maquinària, un centenar de miners si fa no fa amb les seves famílies, el comte Fitzherbert amb el seu fill Andrew, un grapat de periodistes amb les seves llibretes i un equip de filmació.

Els jardins eren imponents. L’avinguda de vells castanyers era un devessall de fulles, hi havia cignes al llac i els parterres de flors vibraven de color. Lloyd es va imaginar que el comte havia procurat que estiguessin magnífics perquè pretenia que el govern laborista quedés com un destructor davant del món.

Malgrat tot, Lloyd va simpatitzar amb Fitz.

L’alcalde d’Aberowen concedia en aquell moment una entrevista:

—Els ciutadans d’aquest poble estan en contra de la mina a cel obert —deia.

Lloyd va quedar parat. L’ajuntament era laborista i per a ells havia de ser antinatural oposar-se al govern.

—Fa més de cent anys que la bellesa d’aquests jardins ha donat consol a l’ànima d’un poble que viu en un paisatge industrial tètric —va continuar l’alcalde. I passant del discurs preparat a la reminiscència personal, va afegir—: Vaig declarar-me a la meva dona sota aquell cedre.

El va interrompre un soroll metàl·lic fort com les petjades d’un gegant de ferro. Lloyd es va girar cap al passeig i va veure que s’aproximava una màquina immensa. Semblava la grua més gran del món. Tenia un braç enorme de vint-i-set metres de longitud i una cullera on cabria un camió perfectament. El més sorprenent de tot era que avançava sobre unes sabates d’acer rotants que feien tremolar el sòl cada vegada que tocaven a terra.

—És una dragalina mòbil —va dir Billy, tot cofoi—. Recull sis tones de terra cada vegada.

El càmera va filmar com la màquina monstruosa avançava pel passeig.

L’únic retret que feia Lloyd al Partit Laborista era que molts socialistes tenien una vena d’autoritarisme purità. El seu avi la tenia, i Billy, també. Els plaers sensuals els incomodaven. El sacrifici i l’autonegació els esqueien més. Desdenyaven l’esplendorosa bellesa d’aquells jardins com si fos irrellevant. I s’equivocaven.

Ethel no era així, i Lloyd, tampoc. Potser la tendència a matar l’alegria s’havia extingit de la seva nissaga o això esperava Lloyd.

Fitz va concedir una entrevista al camí de grava mentre el conductor de la grua maniobrava la màquina per situar-la.

—El ministre del Carbó els ha dit que quan la mina estigui esgotada el jardí serà sotmès al que ell anomena un programa de restauració eficaç —deia—. Jo els asseguro que aquesta és una promesa buida. El meu avi i el meu pare van tardar un segle a fer que aquest jardí assolís el seu estat actual de bellesa i harmonia. Caldrien cent anys més per recuperar-lo.

El braç de l’excavadora es va abaixar i es va posicionar en un angle de quaranta-cinc graus sobre les bardisses i els parterres del jardí occidental. La cullera estava posicionada sobre la gespa del camp de criquet. Hi va haver un llarg moment d’espera. La gent va callar i Billy va parlar en veu forta.

—Endavant, per l’amor de Déu.

Un enginyer amb barret de bolet va bufar un xiulet.

La cullera va caure sobre la terra amb un espetec eixordador i les dents d’acer es van clavar en aquella gespa verda tan ben segada. El cable d’arrossegament es va tensar, es va sentir un fort grinyol de maquinària en tensió, i la cullera es va començar a retirar. Quan s’arrossegava per sobre el terra va arrasar un parterre de gira-sols enormes, el jardí de roses, arbustos i bardisses, i una petita magnòlia. Al final del trajecte, la cullera estava plena de terra, flors i plantes.

Aleshores la cullera es va aixecar a una altura de sis metres, deixant anar terra i flors.

El braç es va gronxar a un costat. Lloyd va veure que era més alt que la casa. Li va semblar que la cullera rebentaria les finestres de dalt, però l’operador era traçut i es va aturar a temps. El cable d’arrossegament es va afluixar, la cullera es va decantar i sis tones de jardí van caure a terra a pocs metres de l’entrada.

La cullera va tornar a la seva posició original i el procés va tornar a començar.

Lloyd va mirar Fitz i va veure que plorava.





23


1947





I


Al començament de l’any 1947 no es descartava que tot Europa es tornés comunista.

Volòdia Peixkov no tenia clar si desitjava que s’hi tornés o bé tot el contrari.

L’Exèrcit Roig tenia el control de l’Europa de l’Est, mentre que a Occident els comunistes —que s’havien guanyat el respecte pel seu paper en la resistència nazi— sortien elegits a les urnes. En les primeres eleccions celebrades a França després de la guerra, cinc milions de persones van votar pels comunistes, de manera que el Partit Comunista va passar a ser el més popular. A Itàlia, l’aliança entre comunistes i socialistes va obtenir el quaranta per cent dels vots. A Txecoslovàquia, només els comunistes es van endur el trenta-vuit per cent dels vots i van dirigir un govern escollit democràticament.

A Àustria i a Alemanya la situació era ben diferent, perquè els electors d’aquests països havien estat víctimes dels robatoris i les violacions de l’Exèrcit Roig. Als comicis de la ciutat de Berlín, els socialdemòcrates van aconseguir seixanta-tres escons de cent trenta, mentre que els comunistes només en van obtenir vint-i-sis. No obstant això, Alemanya estava en ruïna i passava fam, i el Kremlin encara tenia l’esperança que la gent, desesperada, s’adherís al comunisme de la mateixa manera que anys enrere, durant la Depressió, s’havien entregat al nazisme.

La Gran Bretanya era la gran decepció. A les eleccions celebrades després de la guerra, només un comunista va arribar al Parlament. A més, el govern laborista donava tot el que el comunisme prometia: benestar, assistència sanitària gratuïta, educació per a tothom i fins i tot setmanes laborals de cinc dies per als miners del carbó.

Amb tot, a la resta d’Europa, el capitalisme era incapaç de rescatar la gent de la crisi econòmica de la postguerra.

«I el temps està a favor de Stalin», va pensar Volòdia mentre contemplava com s’acumulaven capes de neu sobre les cúpules bulboses. L’hivern de 1946-1947 va ser el més fred d’Europa en un segle. A Saint-Tropez va nevar. A la Gran Bretanya, les carreteres i la xarxa ferroviària van quedar impracticables; la indústria es va paralitzar, cosa que no havia passat en tots els anys de guerra. A França, les racions de menjar van caure per sota els nivells del temps de guerra. Segons les estadístiques de l’Organització de les Nacions Unides, cent milions d’europeus vivien amb mil cinc-centes calories al dia, un llindar a partir del qual la salut comença a estar amenaçada per la malnutrició. A mesura que les màquines de producció afluixaven el ritme, la gent sentia que ja no tenia res a perdre i la revolució es presentava com l’única escapatòria possible.

Tan bon punt l’URSS va disposar d’armament nuclear, no hi va haver cap país que representés un obstacle per als russos. La dona de Volòdia, Zoia, i els seus companys havien construït una pila nuclear al laboratori número dos de l’Acadèmia de les Ciències, un nom expressament genèric per denominar el centre neuràlgic de la investigació nuclear soviètica. La pila va posar en marxa una reacció en cadena el dia de Nadal, al cap de sis mesos del naixement de Konstantin, que en aquell moment dormia a la guarderia del laboratori. Si l’experiment fallava, va xiuxiuejar Zoia a Volòdia, al petit Kótia tan mal li faria ser a un quilòmetre de distància com a dos: tot el centre de Moscou quedaria arrasat.

Amb el naixement del seu fill, els sentiments contradictoris de Volòdia sobre el futur es van accentuar. Volia que Kótia creixés com un ciutadà d’un país potent i gloriós. Volòdia sentia que la Unió Soviètica es mereixia dominar Europa. L’Exèrcit Roig havia vençut els nazis en quatre anys cruents de guerra total: els altres aliats s’ho miraven des de fora, van lluitar en guerres de poca magnitud i només hi van prendre part en els últims onze mesos. La suma de les baixes d’aquests es limitava a una fracció de totes les que havia patit el poble soviètic.

Però aleshores va pensar en tot el que significava el comunisme: purgues arbitràries, tortures als soterranis de la policia secreta, soldats victoriosos instats a mostrar una brutalitat desmesurada, un país ben extens obligat a obeir les decisions capricioses d’un tirà més poderós que un tsar. Realment volia Volòdia fer arribar un sistema tan brutal a tot el continent?

Va recordar el dia que va entrar a la Penn Station de Nova York i va comprar un bitllet amb destinació a Albuquerque sense demanar permís a ningú ni haver d’ensenyar cap documentació; llavors havia tingut un sentiment d’absoluta llibertat ben excitant. Ja feia temps que havia cremat el catàleg de Sears-Roebuck, però li pervivia en la memòria, amb centenars de pàgines d’articles fantàstics a l’abast de tothom. Els russos creien que les històries sobre la llibertat occidental i la prosperitat només eren propaganda, però Volòdia ho coneixia millor que ells. Una part d’ell desitjava que el comunisme fos enderrocat.

El futur d’Alemanya, i per tant d’Europa, s’havia de decidir a la Conferència de ministres d’Afers Estrangers que es va organitzar a Moscou el mes de març de 1947.

Volòdia, que ja era coronel, s’encarregava de l’equip d’intel·ligència assignat a la conferència. Les reunions es feien en una sala de parets ornamentades de la Cambra de la Indústria Aeronàutica, a tocar de l’hotel Moskva, per a comoditat de tothom. Com sempre, els delegats i els seus intèrprets seien al voltant de la taula, i els seus assessors, darrere d’ells, en cadires arrenglerades. El ministre d’Afers Estrangers soviètic, Viatxheslav Mólotov, el vell «Cul de pedra», va reclamar a Alemanya deu mil milions de dòlars per a l’URSS en concepte de reparacions de guerra. Tant els nord-americans com els britànics van replicar que seria un sotrac mortal per a l’economia alemanya ja molt tocada. Stalin devia buscar precisament això.

Volòdia va recuperar el contacte amb Woody Dewar, que treballava com a fotoperiodista i l’havien enviat a cobrir la conferència. Ell també s’havia casat i va ensenyar a Volòdia la foto d’una dona de cabells negres bressolant un bebè en braços. Assegut al seient del darrere d’una limusina ZIS-110B, en tornar del Kremlin d’una sessió de fotos protocolària, Woody va comentar a Volòdia:

—M’imagino que sou conscients que Alemanya no té prou diners per pagar-vos el que li exigiu com a reparacions de guerra, oi?

Volòdia ara parlava millor l’anglès i ja no necessitava intèrpret.

—I com s’ho fan aleshores per alimentar la gent i reconstruir les ciutats?

—Amb els ajuts que els proporcionem, evidentment —va dir Woody—. Ens hi estem deixant una fortuna. Si els alemanys us paguen alguna cosa en concepte de reparació, en realitat ho faran amb diners nostres.

—I què hi ha de dolent? Si els Estats Units encara han prosperat amb la guerra! En canvi el meu país ha quedat devastat. Potser sí que ho hauríeu de pagar.

—Els electors nord-americans no pensen així.

—Doncs els electors nord-americans s’equivoquen.

Woody va arronsar les espatlles.

—És veritat, però els diners són seus.

«Ja hi tornem a ser», va pensar Volòdia. «Un altre cop aquesta deferència per l’opinió pública». Ja ho havia observat una altra vegada en una conversa amb Woody. Els nord-americans parlaven dels electors com els russos parlaven de Stalin: els havien d’obeir, tant si tenien raó com si no.

Woody va abaixar la finestra.

—No t’importa, oi, que faci fotos de la ciutat? És que hi ha una llum fantàstica. —La càmera va fer clic.

Volòdia era conscient que Woody només podia fer les fotos que li autoritzessin. Ben mirat, no hi havia cap escena comprometedora al carrer, només unes dones enretirant la neu amb una pala. De tota manera, li va dir:

—Si us plau, no. —Va allargar el cos per davant de Woody i va apujar la finestra—. Només fotos oficials.

Estava a punt de demanar-li el rodet de la càmera quan Woody va saltar:

—Recordes que et vaig parlar de Greg Peixkov, aquell amic meu que té el mateix cognom que tu?

I tant que se’n recordava. A més, Willi Frunze li n’havia parlat. Segurament devia ser el mateix home.

—No, no ho recordo —va mentir Volòdia. No volia tenir cap relació amb un hipotètic parent a l’estranger. Aquestes connexions només portaven sospites i problemes als russos.

—Forma part de la delegació nord-americana. Hauries de parlar-hi i descobrir si hi tens cap vincle de parentiu.

—Ja ho faré —va dir Volòdia, determinat a esquivar aquell home com fos.

Va decidir que no demanaria a Woody el rodet. No n’hi havia per tant, només era una escena de carrer inofensiva.

L’endemà, a la conferència, el secretari d’Estat nord-americà, George Marshall, va llençar la proposta que els quatre aliats suprimissin la divisió sectorial d’Alemanya i unifiquessin el país, de manera que tornés a ser el motor econòmic d’Europa en els sectors de la mineria i la indústria, la compra i la venda.

Ara bé, això era l’última cosa que volien els soviètics.

Mólotov es va negar a parlar d’unificació fins que no es resolgués la qüestió de les reparacions.

La conferència va entrar en un punt mort.

«Això», va pensar Volòdia, «és precisament el que vol Stalin».





II


El món de la diplomàcia internacional era ben petit, va pensar Greg Peixkov. Un dels joves assessors de la delegació britànica que assistia a la conferència de Moscou era Lloyd Williams, el marit de Daisy, la seva germanastra. A primer cop d’ull, Lloyd oferia un aspecte que no li agradava gens, ja que vestia com el clàssic senyoret anglès tocat i posat, però després va resultar ser un tipus normal i corrent.

—Aquest Mólotov és un torracollons —va deixar anar Lloyd al bar de l’hotel Moskva després de prendre un parell de vodkes martini.

—I què podem fer?

—No ho sé, però els britànics no podem retardar més la cosa. L’ocupació d’Alemanya té un cost que no ens podem permetre i, amb aquest hivern tan cru, el problema s’ha agreujat.

—Saps què? —va dir Greg pensant en veu alta—. Si els soviètics no pensen cooperar, haurem de tirar endavant sense ells.

—Però, com?

—Què volem, nosaltres? —Greg comptava els temes amb els dits de la mà—. Volem unificar Alemanya i que hi hagi eleccions.

—Nosaltres també.

—Volem liquidar el reichsmark, totalment devaluat, i introduir una nova moneda perquè els alemanys puguin tornar a fer negocis.

—Sí.

—I volem rescatar el país del comunisme.

—El mateix que els britànics.

—No ho podem fer a la zona de l’est perquè els soviètics no s’hi apuntaran. Per tant, que els bombin! Nosaltres controlem tres quartes parts d’Alemanya. Fem-ho a la nostra zona i deixem que s’ho facin a la part oriental.

Lloyd hi feia un posat pensatiu.

—I d’això, ja n’has parlat amb el teu cap?

—No, home, no. Només pensava en veu alta. Però, escolta, i per què no?

—Ho proposaré a Ernie Bevin.

—I jo ho traslladaré a George Marshall. —Greg va fer un xarrup del còctel—. El vodka és l’única cosa que els russos saben fer bé —va dir—. I, digues, com està la meva germana?

—Està embarassada del nostre segon fill.

—I la Daisy, ho fa bé això de ser mare?

Lloyd va esclafir a riure.

—Segur que penses que és una mare terrible.

Greg va arronsar les espatlles.

—Mai no l’he vist com una dona mestressa de casa.

—Doncs té paciència, és tranquil·la i organitzada.

—No ha contractat sis mainaderes perquè li facin tota la feina?

—Només una, per poder sortir amb mi a les nits, normalment reunions polítiques.

—Caram, sí que ha canviat.

—No del tot. Encara té devoció per les festes. I tu, encara ets solter?

—Hi ha una noia que es diu Nelly Fordham i, amb ella, hi surto de debò. Bé, i suposo que saps que tinc un fillol.

—Sí —va dir Lloyd—. La Daisy m’ho ha explicat tot. En Georgy, oi?

Greg estava convençut, pel deix d’incomoditat en la mirada de Lloyd, que aquest sabia que Georgy era el seu fill.

—N’estic molt, d’ell.

—Això és bo.

Un membre de la delegació russa va entrar al bar i va atraure l’atenció de Greg. Tenia un no sé què familiar. Devia tenir uns trenta anys i era elegant, llàstima dels cabells, extremament rapats com un militar, i de la mirada un pèl intimidadora dels seus ulls blaus. Va saludar amb el cap en un gest amable.

—Ens coneixem d’alguna cosa? —va preguntar Greg.

—Potser sí —va dir el rus—. Vaig anar a escola a Alemanya, a l’Acadèmia de Nois de Berlín.

Greg va fer que no amb el cap.

—Has estat mai als Estats Units?

—No.

—Ell és el que té el mateix cognom que tu, Volòdia Peixkov —va intervenir Lloyd.

Greg es va presentar.

—Potser tenim algun vincle familiar. El meu pare, Lev Peixkov, va emigrar de Rússia el mil nou-cents catorze. Hi va deixar una noia embarassada, que més endavant es va casar amb el seu germà gran, Grigori Peixkov. Podria ser que fóssim germanastres?

L’actitud de Volòdia va canviar immediatament.

—Impossible —va etzibar—. Si em perdoneu. —I va marxar del bar sense demanar res.

—Bufa, que brusc —va dir Greg a Lloyd.

—I tant —va assentir Lloyd.

—Semblava desconcertat.

—Deu ser per alguna cosa que li has dit.





III


«És impossible», es deia Volòdia a si mateix.

Greg havia afirmat que Grigori s’havia casat amb una noia que Lev havia deixat prenyada. Si realment era així, l’home a qui Volòdia sempre havia anomenat «pare» no era el seu pare sinó el seu oncle.

Potser era mera coincidència o aquell americà només estava enredant la troca.

Amb tot, el cap li rodava a causa del desconcert.

Va tornar a casa a l’hora de sempre. Zoia i ell havien ascendit ràpidament i els havien concedit una pis a la Casa del Govern, aquell edifici tan luxós on vivien els seus pares. Grigori i Katerina van arribar a casa a l’hora de sopar de Kótia, com quasi cada nit. Katerina banyava el seu nét mentre Grigori li cantava cançonetes i li contava rondalles russes. Kótia tenia nou mesos i encara no parlava, però malgrat tot feia cara de gaudir dels contes per anar a dormir.

Volòdia seguia la rutina nocturna com un somnàmbul. Mirava d’actuar com si res, però era incapaç de dirigir la paraula als seus pares. No creia la història de Greg, però tampoc no podia deixar de rumiar-hi.

Quan Kótia ja dormia i els avis estaven a punt de marxar, Grigori es va dirigir a Volòdia:

—Que tinc una mosca al nas?

—No.

—I aleshores per què em mires així tota l’estona?

Volòdia va decidir dir la veritat.

—He conegut un home que es diu Greg Peixkov. Forma part de la delegació nord-americana. Creu que tenim un vincle familiar.

—Podria ser. —Ho va dir en un to de veu lleuger, com si no hi donés gaire importància, però Volòdia va observar que tenia el coll enrojolat, un signe que delatava l’emoció que el seu pare contenia—. L’última vegada que vaig veure el meu germà va ser el mil nou-cents dinou. D’ençà d’aleshores que no n’he sabut res, d’ell.

—El pare de Greg es diu Lev, i Lev tenia un germà que es deia Grigori.

—Aleshores Greg podria ser el teu cosí.

—Ell ha dit «germà».

Grigori encara es va enrojolar més i no va badar boca.

Zoia va intervenir-hi.

—I com pot ser?

—Segons aquest Peixkov americà, Lev va deixar a Sant Petersburg una noia prenyada que es va casar amb el seu germà —va explicar Volòdia.

—Ximpleries! —va exclamar Grigori.

Volòdia va mirar la seva mare.

—Mare, tu no dius res.

Hi va haver una pausa llarga que per si mateixa ja volia dir alguna cosa. Per què havien pensat en res si tot plegat només era una mentida de Greg? Aleshores una fredor estranya va recórrer el cos de Volòdia com una boira gèlida.

A l’últim, la seva mare va parlar.

—De jove, sempre feia la papallona. —Va mirar Zoia—. No era assenyada, com la teva dona. —Va sospirar profundament—. Grigori Peixkov, el molt babau, es va enamorar de mi, pràcticament a primera vista. —Va somriure afectuosament al seu marit—. Però el seu germà, Lev, vestia amb bon gust, fumava, tenia diners per beure vodka i amics mafiosos. M’agradava més en Lev, burra de mi.

—Aleshores és veritat? —va preguntar Volòdia, atònit. Una part d’ell encara desitjava desesperadament una negativa.

—Lev va actuar com acostumen a fer aquesta mena d’homes —va afegir Katerina—. Em va deixar prenyada i després em va abandonar.

—Per tant, en Lev és el meu pare. —Volòdia va mirar Grigori—. I tu ets el meu oncle! —Volòdia se sentia com si estigués a punt de caure al buit. El terra que tenia sota els peus havia desaparegut, com en un terratrèmol.

Zoia s’estava al costat de la cadira de Volòdia amb la mà sobre l’espatlla d’ell, com si el volgués calmar, o contenir.

—I Grigori va fer el que acostumen a fer els homes com ell: em va cuidar. Em va estimar, es va casar amb mi, va mantenir els meus fills i em va mantenir a mi. —Asseguda al sofà, al costat de Grigori, va agafar la mà del seu marit—. No l’estimava, i evidentment no me’l mereixia, però Déu me’l va donar de tota manera.

—Sempre he tingut pànic al dia d’avui. Des que vas néixer, sempre m’ha fet pànic que arribés aquest dia —va confessar Grigori.

—Aleshores, per què ho has mantingut en secret? Per què no deies la veritat? —va inquirir Volòdia.

Grigori es va quedar sense paraules. Finalment, amb penes i treballs, va aconseguir dir alguna cosa.

—No suportava dir-te que jo no era el teu pare. T’estimava massa.

—Ara et diré una cosa fill meu. Escolta bé el que et dirà la teva mare, que t’estima. Si no em vols tornar a escoltar mai més tant hi fa, però escolta bé el que et diré: oblida aquest desconegut americà que un dia va seduir una noia esbojarrada i fixa’t en l’home que ara seu davant teu amb llàgrimes als ulls.

Volòdia va mirar Grigori i va veure una expressió de súplica que li va colpir el cor.

—Aquest home t’ha alimentat, t’ha vestit i durant trenta anys no ha passat ni un sol dia que no t’estimés. Si la paraula «pare» té algun significat, el teu pare és ell.

—Sí —va dir Volòdia—. Ja ho sé.





IV


Lloyd Williams s’entenia bé amb Ernie Bevin. Tenien moltes coses en comú malgrat la diferència d’edat. Al llarg del viatge amb tren de quatre dies per l’Europa blanca de neu, Lloyd li havia confiat, que, com Bevin, ell també era fill il·legítim d’una minyona. Tots dos eren anticomunistes acèrrims: Lloyd per la seva experiència a Espanya, Bevin perquè havia observat la tàctica comunista en el moviment sindical.

—Són uns esclaus del Kremlin i uns tirans —va exclamar Bevin, i Lloyd entenia perfectament què volia dir.

Greg Peixkov no li havia entrat bé. Sempre anava vestit de qualsevol manera: les mànigues de la camisa descordades, el coll de l’abric mal posat, els cordons de les sabates desfets. Greg era astut, i Lloyd es va esforçar perquè li caigués bé, però notava que sota aquell encant desenfadat s’ocultava un fons cruel. Daisy li havia explicat que Lev Peixkov era un gàngster, i Lloyd s’imaginava que Greg devia haver heretat el mateix instint.

No obstant això, Bevin no va deixar escapar la idea de Greg sobre Alemanya.

—Creu que parlava per boca de Marshall? —va preguntar-li el ministre d’Afers Estrangers en un accent del West Country molt marcat.

—M’ha dit que no —va contestar Lloyd—. Pensa que la cosa podria funcionar?

—Crec que és la millor idea que he sentit en les tres punyeteres setmanes que sóc a Moscou. Si la cosa va de debò, organitzi un dinar informal, només en Marshall i aquest noi amb nosaltres dos.

—Ara mateix.

—Però no ho comenti a ningú. Als soviètics no els pot arribar ni un rumor. Si no, ens acusarien de conspirar contra ells, i tindrien tota la raó.

L’endemà es van trobar al número 10 de la plaça Spasopeskovskaia, a la residència de l’ambaixador nord-americà, una luxosa mansió neoclàssica, construïda abans de la revolució. Marshall era llarg i prim, un militar de cap a peus; Bevin, gros i rodó, miop, sovint amb un cigarret penjant als llavis. Tots dos, però, van congeniar de seguida. Tant l’un com l’altre parlaven clar. El mateix Stalin va acusar en una ocasió Bevin de no tenir modals a l’hora de parlar, una distinció que el ministre d’Afers Estrangers va encaixar amb orgull. Sota els sostres pintats i les làmpades de llàgrimes es van posar a treballar a fons en l’empresa de reactivar Alemanya sense comptar amb la col·laboració de l’URSS.

De seguida es van posar d’acord en els fonaments: una nova moneda, la unificació de les zones britànica, americana i —si fos possible— la francesa; la desmilitarització de l’Alemanya Occidental; convocatòria d’eleccions, i una nova aliança militar transatlàntica. No obstant això, Bevin va deixar anar sense embuts:

—Saben perfectament que tot això és paper mullat.

Marshall va quedar descol·locat.

—Aleshores no entenc per què ho discutim —va etzibar-li amb retret.

—Europa està immersa en una depressió. Aquest pla se n’anirà en orris si la gent passa gana. La millor defensa contra el comunisme és la prosperitat. Stalin ho sap i per això vol mantenir Alemanya en la pobresa.

—Té raó.

—Per tant, hem de reconstruir el país i no ho podem fer sense recursos. Necessitem tractors, torns, excavadores, material rodant, i tot això no ens ho podem permetre.

Marshall veia on volia arribar Bevin.

—Els americans no estan disposats a concedir més ajuts als europeus.

—És del tot raonable. Però hi ha d’haver alguna manera que els Estats Units ens deixin els diners per comprar-los tot aquest material.

Es va fer un silenci.

Marshall odiava gastar saliva en va, però aquesta pausa es va fer massa llarga fins i tot per a ell.

Finalment, va parlar.

—És lògic —va assentir—. Miraré què hi puc fer.

La conferència va durar sis setmanes i tothom se’n va tornar a casa sense cap decisió sobre la taula.





V


Eva Williams tenia un any quan li van sortir els queixals. Les altres dents li havien sortit sense gaire dificultat, en canvi els queixals sí que li feien mal. Lloyd i Daisy hi podien fer ben poca cosa. La petita es trobava molt malament, no podia dormir i tampoc no deixava dormir els seus pares, que estaven abatuts.

Daisy tenia molts diners, però vivien sense ostentació. Havien comprat una casa adossada molt bufona a la zona de Hoxton i tenien per veïns un sabater i un constructor. S’havien comprat un cotxe familiar petit, un Morris Vuit nou de trinca, que corria a una velocitat màxima de noranta-sis quilòmetres per hora. Daisy encara es comprava roba bonica, però Lloyd només tenia tres vestits: el d’etiqueta, el de ratlles per a la Cambra dels Comuns, i el de tweed per assistir als actes de la seva circumscripció electoral els caps de setmana.

Una nit, de matinada, Lloyd fullejava la revista Life mentre en pijama bressolava la petita Evie que plorava i es va fixar en una foto presa a Moscou. Hi havia una dona russa que duia un mocador al cap i un abric lligat amb una corda com si fos un paquet, amb una cara envellida i solcada d’arrugues, enretirant neu amb una pala al carrer. La llum queia d’una manera que li conferia un aire intemporal, com si fes mil anys que era allà. Va buscar el nom del fotògraf, era Woody Dewar, amb qui havia coincidit a la conferència.

Va sonar el telèfon. Va agafar-lo i va sentir la veu d’Ernie Bevin.

—Engegui la ràdio —li va dir Bevin—. En Marshall ha parlat. —I va penjar sense esperar cap resposta.

Lloyd va anar escales avall, a la sala d’estar, amb Evie a coll, i va engegar l’aparell. El programa es deia American Commentary. El corresponsal de la BBC a Washington, Leonard Miall, informava des de la Universitat de Harvard a Cambridge, Massachusetts.

«El secretari d’Estat ha explicat als alumnes que la reconstrucció d’Europa durarà més temps i exigirà més esforços del que es preveia en un principi», assegurava Miall.

«Això promet», va pensar Lloyd, emocionat.

—Xxxt, Evie, si us plau —va suplicar, i per una vegada la nena va callar.

Aleshores Lloyd va sentir la veu greu i assenyada de George C. Marshall.

«Les necessitats d’Europa en els pròxims tres o quatre anys pel que fa a aliments i a altres productes bàsics, especialment procedents d’Amèrica, estan tan per sobre de la seva capacitat actual per pagar que necessita una ajuda més forta… Altrament, s’enfrontarà a una degradació econòmica, política i social molt greu».

Lloyd no se’n sabia avenir. El que havia demanat Bevin precisament era «una ajuda més forta».

«La solució passa per trencar aquest cercle viciós i restablir la confiança en els europeus i en el seu futur econòmic», va afegir Marshall. «Els Estats Units han de fer tot el que estigui a les seves mans per contribuir al restabliment de la salut econòmica del món».

—Ho ha fet! —va exclamar Lloyd victoriós a la seva filla, tot i que aquesta no podia entendre res—. Ha dit als americans que ens han d’ajudar! Però amb quants diners? I com? I quan?

La veu va canviar i el periodista va reprendre el fil:

«El secretari d’Estat no ha avançat cap pla detallat per al rescat d’Europa i ha assegurat que ara tocava als europeus esbossar un programa».

—Vol dir això que tenim carta blanca? —va preguntar Lloyd amb entusiasme a Evie.

La veu de Marshall va tornar per advertir: «La iniciativa», penso jo, «ha de venir d’Europa».

La connexió va acabar aquí i el telèfon va tornar a sonar.

—Que ho ha sentit? —va dir Bevin.

—Què vol dir amb això?

—No faci preguntes! —va exclamar Bevin—. Si fa preguntes, rebrà respostes que no vol sentir.

—D’acord —va dir Lloyd, desconcertat.

—Tant és el que vulgui dir. La qüestió és què fem ara. Ha dit que la iniciativa ha de sortir d’Europa. Això vol dir de vostè i de mi.

—I què hi puc fer, jo?

—Preparar la maleta —va dir Bevin—. Ens n’anem a París.





24


1948





I


Volòdia era a Praga com a membre de la delegació de l’Exèrcit Roig que mantenia converses amb l’exèrcit txec. S’estaven a l’hotel Imperial, una joia d’art déco en la seva màxima esplendor.

Aquell dia nevava i Volòdia trobava a faltar el petit Kótia. El seu fill tenia dos anys i aprenia paraules noves a una velocitat vertiginosa. El menut creixia tan ràpidament que cada dia semblava un altre. Zoia tornava a estar embarassada i a Volòdia no li feia cap gràcia separar-se dues setmanes de la família. La majoria dels homes de la comitiva veien aquest viatge com una oportunitat per escapar-se de les dones, beure vodka a dojo i fins i tot flirtejar amb alguna dona fàcil. L’única cosa que Volòdia volia era tornar a casa.

Les converses amb l’exèrcit no eren falses, però si Volòdia hi participava era per encobrir la seva missió veritable: informar sobre les activitats de la policia secreta soviètica a Praga, l’eterna rival dels serveis secrets de l’Exèrcit Roig.

A Volòdia, la feina que feia darrerament ja no l’engrescava gaire. Tot allò en què un dia havia cregut s’havia esfondrat. Ja no confiava en Stalin, ni en el comunisme, ni tampoc en la bondat característica dels russos. De fet el seu pare no era ni el seu pare. Si hagués trobat la manera d’endur-se’n Zoia i Kótia hauria fugit a Occident.

No obstant això, estava entusiasmat amb aquesta nova missió a Praga. Era una de les poques ocasions que podia fer una cosa en la qual creia.

Havien passat dues setmanes des que el Partit Comunista txec s’havia quedat amb el control absolut del govern després d’expulsar-ne els companys de coalició. El ministre d’Afers Estrangers, Jan Masaryk, un heroi de guerra i anticomunista demòcrata, havia passat a ser un presoner reclòs a la planta superior de la seva residència oficial, el palau de Czernin. No hi havia cap dubte que la policia secreta soviètica estava darrere d’aquest cop d’Estat. De fet, el cunyat de Volòdia, el coronel Ilià Dvorkin, també era a Praga, allotjat al mateix hotel que ell, i estava convençut que d’una manera o altra hi estava implicat.

El cap de Volòdia, el general Lémitov, considerava el cop d’Estat una tragèdia per a les relacions públiques de l’URSS. Davant del món, Masaryk representava la prova que els països de l’Europa de l’Est podien ser lliures i independents a l’ombra de l’URSS. El ministre d’Afers Estrangers havia permès que Txecoslovàquia tingués un govern comunista amic de la Unió Soviètica i al mateix temps dugués el vel de la democràcia burgesa. Havia estat una composició perfecta perquè donava a l’URSS tot el que volia i al mateix temps els americans es quedaven més tranquils. Però aquest equilibri s’acabava de trencar.

No obstant això, Ilià en feia ufana.

—Hem esclafat els partits burgesos! —va dir a Volòdia una nit al bar de l’hotel.

—Has vist què ha passat al Senat americà? —va preguntar Volòdia en veu baixa—. Vandenberg, el vell aïllacionista, ha fet un discurs de vuitanta minuts a favor del Pla Marshall i l’han aclamat amb deliri.

Les quatre idees imprecises de Marshall s’havien convertit en un pla, sobretot gràcies a l’astúcia i l’habilitat del ministre d’Afers Estrangers britànic Ernie Bevin. Per a Volòdia, Bevin era el tipus d’anticomunista més perillós: un socialdemòcrata de la classe obrera. Tot i ser una mola d’home es movia amb rapidesa. A la velocitat d’un llampec va organitzar una conferència a París que va suposar el suport rotund de tot Europa a les paraules llançades des de Harvard.

Per als espies de l’Oficina d’Afers Estrangers britànica, Volòdia sabia que Bevin estava decidit a sotmetre Alemanya al Pla Marshall i a deixar-ne l’URSS al marge. Stalin, per la seva banda, havia caigut de ple en la trampa de Bevin, quan va ordenar als països de l’Europa de l’Est que rebutgessin l’ajut de Marshall.

La policia secreta soviètica feia mans i mànigues per assistir a l’aprovació del projecte de llei al Congrés.

—Tot el Senat estava disposat a rebutjar el Pla Marshall —va anunciar Volòdia a Ilià—. Els contribuents americans no volen pagar. Però el cop d’Estat de Praga els ha fet canviar d’opinió perquè el capitalisme europeu corre el perill d’anar-se’n en orris.

—El partits burgesos txecs pretenien acceptar el suborn dels americans —va exclamar Ilià, indignat.

—I els hauríem d’haver deixat fer —va dir Volòdia—. Potser hauria estat la manera de sabotejar tot aquest estratagema. Aleshores el Congrés hauria rebutjat el Pla Marshall perquè no voldrien donar diners als comunistes.

—El Pla Marshall és una enganyifa imperialista!

—Sí, és cert —va afirmar Volòdia—. I em sap greu, però funciona. Els nostres aliats en temps de guerra estan formant un bloc antisoviètic.

—La gent que impedeix el progrés del comunisme s’ha de tractar com es mereix.

—I tant que sí. —Era sorprenent veure com la gent del tarannà d’Ilià s’equivocaven a l’hora de fer judicis polítics.

—Ja és hora que me’n vagi a dormir —va dir Ilià.

Només eren les deu de la nit però Volòdia també hi va anar. Jeia despert al llit, pensant en Zoia i en Kótia, delirós per fer-los un petó de bona nit a tots dos.

Els pensaments se’n van anar cap a la seva missió. Havia conegut Jan Masaryk, el símbol de la independència txeca feia dos dies en una cerimònia a la tomba del seu pare, Thomas Masaryk, el fundador i primer president de Txecoslovàquia. Duia posat un abric amb coll de pell i el cap descobert, malgrat la neu que queia. Masaryk fill feia cara d’abatut i deprimit.

«Si el pogués persuadir perquè es quedés com a ministre d’Afers Estrangers, potser podria treure’n algun compromís», meditava Volòdia. «Txecoslovàquia podria tenir un govern nacional completament comunista, però en les seves relacions internacionals podia ser neutral o, si més no, una mica antiamericana. Masaryk comptava tant amb l’habilitat diplomàtica com amb la credibilitat internacional per caminar sobre aquesta corda fluixa».

Volòdia va decidir que l’endemà ho proposaria a Lémitov.

Va dormir malament i es va despertar abans de les sis per l’alarma imaginària que va sonar al seu cap. L’havien disparada unes paraules d’Ilià la nit anterior. Volòdia les va recuperar de la memòria. Quan Ilià havia dit «la gent que impedeix el progrés del comunisme» es referia a Masaryk; i quan un policia de la secreta deia que algú s’havia «de tractar com es mereix» sempre volia dir que calia matar-lo.

A més, Ilià s’havia ficat al llit d’hora, cosa que volia dir que l’endemà havia de matinar.

«Que ruc que sóc», va pensar Volòdia. «Ho tenia als nassos i he necessitat tota una nit per veure-hi clar».

Va saltar del llit. Potser encara hi era a temps.

Es va vestir d’una esgarrapada i es va posar un abric gruixut, bufanda i barret. Al carrer no hi havia taxis; encara era massa d’hora. Podria haver avisat un cotxe de l’Exèrcit Roig, però entre que despertaven el xofer i li enviaven el vehicle, com a mínim hauria passat una hora.

Va decidir anar-hi a peu. El palau de Czernin quedava només a dos o tres quilòmetres. Des del refinat centre de la ciutat de Praga, va fer rumb cap a l’oest, va creuar el pont de Sant Carles i es va enfilar a marxa forçada costa amunt cap al castell.

Masaryk no l’esperava i, a més, el ministre d’Afers Estrangers tampoc no tenia cap obligació de rebre un coronel de l’Exèrcit Roig. No obstant això, Volòdia estava convençut que Masaryk sentiria tanta curiositat que el voldria veure.

Va caminar rabent per la neu i a tres quarts de set en punt ja era al palau de Czernin, un edifici colossal d’estil barroc amb una corrua impressionant de mitges columnes corínties a la façana de les tres plantes superiors. La seguretat del recinte era més aviat minsa, cosa que el va estranyar. Un sentinella li va indicar la porta principal. Volòdia va obeir sense badar boca i va entrar a un vestíbul ornamentat.

S’esperava trobar el curt de gambals de torn de la policia secreta darrere d’un taulell de recepció, però no n’hi havia cap. Això era un mal senyal i va tenir un mal pressentiment.

El vestíbul conduïa a un pati interior. Va mirar per la finestra i li va semblar veure un home adormit a la neu. Potser hi havia caigut de morros de tan begut que anava; en aquest cas, corria el perill de morir congelat.

Volòdia va fer el gest d’obrir la porta i va veure que ja era oberta.

Va travessar el pati corrent. Un home amb pijama de seda blau jeia a terra de bocaterrosa. No tenia neu a sobre, així que no devia fer gaire temps que hi era. Volòdia es va agenollar al seu costat. L’home estava bastant rígid i semblava que no respirava.

Volòdia va alçar la vista. Hi havia tot de rengleres de finestres idèntiques —com si fossin soldats d’una marxa militar— que miraven al pati. Estaven totes tancades i barrades pel fred, excepte una de dalt de tot, la que queia just a sobre de l’home en pijama, que estava oberta de bat a bat, com si per aquesta finestra hi haguessin llençat algú.

Volòdia va girar el cap del cadàver i va veure’n la cara.

Era Jan Masaryk.





II


Al cap de tres dies, a Washington, la Junta de Caps de l’Estat Major va presentar al president Truman un pla de guerra d’emergència per plantar cara a la invasió soviètica de l’Europa occidental.

L’amenaça d’una tercera guerra mundial era un tema candent als diaris.

—Però si acabem de guanyar la guerra —va exclamar Jacky Jakes a Greg Peixkov—. Com pot ser que estiguem a punt de tornar-hi a entrar?

—Això mateix em pregunto jo a cada moment —va assentir Greg.

Tots dos seien al banc d’un parc mentre Greg descansava uns segons de jugar a pilota amb Georgy.

—Sort que és massa jove per anar a la guerra —va dir Jacky.

—Sí, sort.

Tots dos contemplaven el seu fill, de peu dret, que parlava amb una nena rossa de la seva edat. Duia els cordons de les vambetes descordats i la camisa per fora. Havia fet dotze anys i cada dia era més gran. Tenia un borrissol negre sobre els llavis, i era un pam més alt que l’última setmana.

—Estem retirant les nostres tropes per endur-nos-les cap a casa al més aviat possible —va explicar Greg—. I els britànics i els francesos també fan el mateix, però l’Exèrcit Roig s’hi ha quedat. Ara, per tant, tenen el triple de soldats a Alemanya que nosaltres.

—Els americans no volen una altra guerra.

—Ja en pots estar segura. Truman espera guanyar les eleccions presidencials de novembre i farà tot el que estigui al seu abast per evitar la guerra. Però de tota manera la guerra pot esclatar.

—Aviat deixaràs l’exèrcit. Què penses fer?

La veu li va tremolar de tal manera, que Greg va sospitar que no era una pregunta tan banal com ella volia fer veure. Ell la va mirar a la cara, però la seva expressió no li deia res.

—Si els Estats Units no entren en guerra, em vull presentar com a candidat al Congrés el mil nou-cents cinquanta. El meu pare ha acceptat finançar-me la campanya. M’hi posaré tan bon punt acabin les presidencials.

Jacky mirava cap a una altra banda.

—I amb quin partit aniràs? —li va preguntar ella automàticament.

Greg es preguntava si se li havia escapat alguna cosa que l’havia molestada.

—Amb els republicans, és clar.

—I què passa amb el matrimoni?

Greg va quedar desconcertat.

—I per què ho vols saber?

Ella li dirigia una mirada severa.

—Et penses casar? —va insistir Jacky.

—Doncs, mira, sí. Es diu Nelly Fordham.

—Ja m’ho imaginava. Quants anys té?

—Vint-i-dos. Què vol dir que ja t’ho imaginaves?

—Un polític necessita una dona.

—Jo l’estimo!

—I tant que sí. Està ficada en política la seva família?

—El seu pare és un advocat de Washington.

—Has fet una bona tria, doncs.

Greg es va empipar.

—Ets una mica cínica, oi?

—Et conec, Greg. Pensa que jo ja follava amb tu quan tenies pocs anys més que en Georgy. Pots enganyar qui vulguis menys a mi i la teva mare.

Com sempre, Jacky era molt perspicaç. La mare d’ell també es mirava el compromís amb recel. Tant l’una com l’altra tenien raó: era una estratègia enfocada a fer carrera. Però Nelly era bonica i encantadora, i a més adorava Greg; quin mal hi havia?

—D’aquí a uns minuts he quedat amb ella per anar a dinar no gaire lluny d’aquest parc —va dir.

—I la Nelly en sap alguna cosa, d’en Georgy? —va preguntar Jacky.

—No. I la cosa ha de quedar així.

—Sí, és clar. Tenir un fill il·legítim ja està prou mal vist, i si a sobre és negre et pot arruïnar la carrera.

—Ho sé.

—Gairebé tant com tenir una dona negra.

Greg va quedar tan sorprès que de seguida va saltar:

—Que et pensaves que em casaria amb tu?

Jacky feia cara de pomes agres.

—Ui, no, Greg. Si em fessin triar entre tu i l’Assassí del Bany d’Àcid, demanaria uns minuts per rumiar-m’ho.

Greg sabia que era mentida. Per uns instants va contemplar la idea de casar-se amb ella. Els matrimonis interracials no eren gens habituals i despertaven moltes hostilitats tant entre els negres com entre els blancs; però hi havia gent que ho feia i n’assumia les conseqüències. Mai no havia conegut cap dona que li agradés tant com Jacky, ni tan sols Margaret Cowdry, amb qui va festejar dos anys, fins que ella es va cansar d’esperar que se li declarés. Jacky tenia una llengua esmolada però li agradava, potser perquè la seva mare també l’hi tenia. D’altra banda, l’atreia la idea d’estar sempre tots tres junts. Georgy aprendria a dir-li pare. Podien comprar una casa en un barri on la gent fos de mentalitat més oberta, alguna zona poblada per estudiants i professors joves, com ara Georgetown.

Tot seguit va veure com els pares de la nena cridaven a l’amiga rossa de Georgy: la mare, blanca, estava feta una fera i brandava un dit amonestador. Aleshores va entendre que casar-se amb Jacky era la pitjor idea del món.

Georgy va tornar on seien Greg i Jacky.

—Com va l’escola? —li va preguntar Greg.

—Ara m’agrada més que abans —va dir el noi—. Sobretot les mates.

—Jo era molt bo en mates —va dir Greg.

—Quina coincidència! —va deixar anar Jacky.

Greg es va posar dret.

—Me n’haig d’anar. —Va fer una masegada a l’espatlla de Georgy—. Ei, xaval, continua tan fort en mates.

—D’acord —va dir Georgy.

Greg va dir adéu amb el braç a Jacky i se’n va anar.

Sens dubte, mentre ell pensava en el matrimoni, ella també hi havia estat cavil·lant. Jacky sabia que deixar l’exèrcit era per a Greg un moment decisiu, ja que l’obligava a plantejar-se el futur. En realitat no esperava que ell s’hi casés, però tot i així en el fons devia tenir alguna fantasia guardada. Ara ell li havia trencat les esperances. Però no hi podia fer res, ell. Encara que fos blanca no s’hi hauria casat, amb ella. Sentia afecte per Jacky, i estimava el nen, però tenia tota la vida per davant, i volia una dona que li aportés contactes i li fes costat. El pare de Nelly era un home amb poder entre els polítics republicans.

Greg va anar a peu al Napoli, un restaurant que quedava unes illes més enllà del parc. Nelly ja hi era, amb aquells rínxols de color pèl-roig coure que s’esmunyien per sota d’un petit barret verd.

—Estàs preciosa! —va exclamar ell—. No arribo tard, oi? —I va seure.

Nelly feia cara de pomes agres.

—T’he vist al parc —va dir.

«Merda!», va pensar Greg.

—Encara era una mica d’hora i m’hi he assegut una estona —va dir—. Tu no m’has vist. M’he començat a sentir una mica xafardera i aleshores me n’he anat.

—Ah, així que has vist el meu fillol? —va dir ell, amb una alegria forçada.

—El teu fillol? Ja és ben estrany que et triïn per fer de padrí, si mai no vas a missa.

—Amb el nen em porto bé!

—Com es diu?

—Georgy Jakes.

—Mai no me n’havies parlat.

—Ah, no?

—Quants anys té?

—Dotze.

—Així que tu tenies setze anys quan va néixer. Molt jove perquè et fessin padrí, no trobes?

—Home, sí.

—I com es guanya la vida la seva mare?

—Fa de cambrera. Abans havia estat actriu. El seu nom artístic era Jacky Jakes. Jo la vaig conèixer quan treballava contractada per a l’estudi del meu pare.

«Això és més o menys la veritat», va pensar Greg, una mica incòmode.

—I el seu pare?

Greg va fer que no amb el cap.

—La Jacky és soltera. —Greg va veure que el cambrer se’ls atansava i va saltar—: I si prenem un aperitiu? —Potser així rebaixaria la tensió—. Dos martinis —va demanar al cambrer.

—Ara mateix, senyor.

Tan bon punt el cambrer va desaparèixer, Nelly li va dir:

—Tu ets el pare del noi, oi?

—El padrí.

—Au va, vols parar d’una vegada —va fer ella amb veu displicent.

—Per què n’estàs tan convençuda?

—Potser és negre però és clavat a tu. És incapaç d’anar amb els cordons de les sabates lligats ni de portar la camisa per dins, com tu. I he vist com enlluernava amb els seus encants aquella nena rosseta amb qui xerrava. És teu, més clar impossible.

Greg es va rendir. Va sospirar i ho va reconèixer.

—T’ho volia dir.

—Quan?

—Quan trobés el moment.

—Abans de declarar-te hauria estat un bon moment.

—Ho sento. —Greg se sentia malament però no del tot penedit; trobava que Nelly n’estava fent un gra massa.

El cambrer va portar dues cartes i cadascun va llegir la seva.

—Els espaguetis a la bolonyesa són boníssims —va dir Greg.

—Jo prendré una amanida.

Van arribar els martinis. Greg va alçar la copa i va brindar:

—Pel matrimoni que tot ho oblida.

Nelly no va agafar la copa.

—No em puc casar amb tu —va dir.

—Ei, amor meu, no exagerem les coses. T’he demanat perdó.

Ella va fer que no amb el cap.

—Encara no ho caces, oi?

—Com?

—Aquella dona que seia al banc amb tu…, t’estima.

—Ah, sí? —Si hagués estat la vigília d’aquell dia, Greg ho hauria negat en rodó, però després de la conversa que havia tingut amb Jacky no ho tenia tan clar.

—I és clar que sí. Com és que encara no s’ha casat? És prou bonica. A aquestes altures, si realment s’ho hagués proposat, ja hauria trobat un home disposat a adoptar un fillastre. Però està enamorada de tu, pocavergonya.

—Jo no ho veig tan clar.

—I el noi també t’adora.

—Sóc el seu oncle preferit.

—Tot i que no ho ets. —Nelly va fer lliscar la copa endavant—. Pren-te’l tu, el meu martini.

—Amor meu, si us plau, calma’t.

—Me’n vaig. —I es va posar dreta.

Greg no estava acostumat que les noies el plantessin i va quedar d’una peça. Que potser estava perdent atractiu?

—Em vull casar amb tu! —va cridar. Fins i tot ell mateix va notar la veu de desesperació.

—No et pots casar amb mi, Greg —va dir ella. Va fer lliscar l’anell de compromís pel dit i el va estampar contra les estovalles de quadres vermells i blancs—. Tu ja tens una família.

Nelly va marxar del restaurant.





III


La crisi mundial va arribar a un punt crític el mes de juny, i Carla i la seva família la patien de ple.

El president Truman va signar l’Avantprojecte de Llei del Pla Marshall i van començar a arribar a Europa carregaments d’ajuda malgrat la ira del Kremlin.

El divendres 18 de juny, els aliats occidentals van enviar un avís als alemanys: a les vuit del vespre donarien una notícia important. La família de Carla s’aplegava al voltant de la ràdio de la cuina, van sintonitzar Radio Frankfurt i van esperar amb ànsia. Feia tres anys que s’havia acabat la guerra però encara no sabien què els portaria el futur: el capitalisme o el comunisme, la unitat o la divisió, la llibertat o la submissió, la prosperitat o la misèria.

Werner seia al costat de Carla amb Walli —que ara ja tenia dos anys i mig— a la falda. S’havien casat discretament feia un any. Carla tornava a treballar d’infermera i també era regidora de la ciutat de Berlín pels socialdemòcrates, com Heinrich, el marit de Frieda.

A l’Alemanya Oriental els russos havien prohibit el Partit Socialdemòcrata. No obstant això, Berlín era un oasi dins el sector soviètic, estava governada per una junta integrada pels quatre aliats principals: la Kommandatura. Aquest òrgan va vetar la prohibició russa, de manera que els socialdemòcrates van guanyar les eleccions i els comunistes van quedar en un trist tercer lloc, darrere dels democristians conservadors. Els russos estaven que trinaven i van remoure cel i terra per bloquejar el consell municipal escollit. Carla estava decebuda, però encara no havia abandonat l’esperança d’aconseguir la independència dels soviètics.

Werner se les havia enginyat per muntar un petit negoci. Havia furgat entre la ferralla de la fàbrica del seu pare i havia rescatat una muntanya de components elèctrics i peces de ràdio. Els alemanys no es podien permetre comprar ràdios noves i en canvi tothom es feia arreglar les velles. Werner va localitzar alguns dels enginyers que havien treballat a la fàbrica i els va llogar per arreglar aparells de ràdio espatllats. Ell n’era el director i el comercial, el que recorria les cases i les comunitats de veïns, el que trucava a les portes, el qui feia rutllar el negoci.

Maud, que aquell vespre també seia a la taula de la cuina, treballava d’intèrpret per als americans. Era una de les millors intèrprets i sovint feia de traductora a les reunions de la Kommandatura.

El germà de Carla, Erik, duia l’uniforme de policia. En incorporar-se a les files del Partit Comunista —cosa que va disgustar la seva família— havia obtingut una feina com a agent de policia a la nova força de l’ordre de l’Alemanya Oriental que l’ocupació russa havia organitzat. Segons Erik, els aliats occidentals intentaven dividir Alemanya en dues parts.

—Els socialdemòcrates sou uns secessionistes —els retreia citant la frase comunista de la mateixa manera que havia repetit com un lloro la propaganda nazi.

—Els aliats occidentals no han dividit res —li va etzibar Carla—. Han obert les fronteres entre les seves zones. Per què no fan el mateix els soviètics? Així tornaríem a ser un país.

Ell feia cara de no sentir-la.

Rebecca gairebé tenia disset anys. Carla i Werner l’havien adoptat legalment. Era una bona estudiant i destacava en llengües.

Carla tornava a estar embarassada, però encara no havia dit res a Werner. Estava emocionada. Werner tenia una filla adoptada i un fillastre, i ara també tindria un fill seu. Carla sabia que quan Werner ho sabés, se sentiria molt feliç però s’esperaria una mica a dir-l’hi, per estar-ne ben segura.

Malgrat tot, anhelava saber en quina mena de país viurien els seus tres fills.

A la ràdio va intervenir un oficial americà que es deia Robert Lochner. L’havien criat a Alemanya i parlava l’idioma sense cap dificultat.

«A partir de les set del matí de dilluns», va anunciar, «l’Alemanya Occidental tindrà una nova moneda: el deutsche mark».

A Carla no li estranyava. El reichsmark cada dia estava més devaluat. A la majoria de la gent els pagaven en reichsmarks —si tenien alguna feina—, i la moneda servia per a les necessitats bàsiques com les racions alimentàries i els bitllets d’autobús, però tothom s’estimava més comprar queviures o tabac. En el seu negoci, Werner cobrava la gent en reichsmarks però oferia el servei nocturn a canvi de cinc cigarrets i també el lliurament a qualsevol punt de la ciutat per tres ous.

Carla sabia per Maud que a la Kommandatura s’havia discutit força sobre la nova moneda. Els russos havien demanat plaques per poder-la imprimir. Amb tot, ja havien devaluat l’antiga moneda en imprimir massa bitllets i no tenia cap sentit fer una nova moneda perquè acabés passant el mateix. Tant és així, que els aliats occidentals els van denegar la petició i els soviètics es van enfurrunyar.

Finalment, el bloc occidental va decidir continuar endavant sense la col·laboració dels soviètics. Carla estava contenta perquè la nova moneda seria un revulsiu per a Alemanya, però no les tenia totes pel que feia a la reacció dels soviètics.

«Els habitants de l’Alemanya Occidental podran canviar seixanta reichsmarks antics sobrevalorats per tres marcs alemanys i noranta centaus dels nous», assegurava Lochter.

Tot seguit va afirmar que res del que havia anunciat s’aplicaria a Berlín, «almenys de moment», cosa que va provocar un lament col·lectiu a la cuina.

Carla se’n va anar a dormir donant voltes a quina seria la resposta dels soviètics. Dormia al costat de Werner, amb l’orella posada a l’habitació del costat per si Walli plorava. En els últims mesos els ànims dels ocupants soviètics s’havien anat encenent. La policia secreta soviètica va segrestar un periodista anomenat Dieter Friede en zona americana i el tenien captiu. Els soviètics primer van fer l’orni, després van dir que l’havien arrestat per espia. A tres estudiants els van expulsar de la universitat per criticar els russos en una revista. Però el pitjor de tot és que un avió de combat soviètic va importunar un avió de passatgers de la companyia British European Airways mentre aterrava a l’aeroport de Gatow i li va escapçar una ala. Els dos aparells van acabar estavellant-se amb el resultat dels quatre tripulants de la BEA morts, així com els deu passatgers i el pilot soviètic. Quan als russos els pujava la mosca al nas, sempre acabava rebent algú o altre.

L’endemà al matí, els soviètics van declarar que seria delicte importar deutsche marks a l’Alemanya Oriental. I això afectava també Berlín, perquè, segons deia el text, «forma part de la zona soviètica». Els americans es van afanyar a denunciar aquesta frase i van afirmar que Berlín era una ciutat internacional, però la situació era cada vegada més tensa i Carla continuava estant inquieta.

Dilluns, l’Alemanya Occidental introduïa la nova moneda.

Dimarts, un missatger de l’Exèrcit Roig es va presentar a casa de Carla i la va convocar al consell municipal.

No era la primera vegada que la convocaven d’aquesta manera, però va sortir de casa atemorida. Si els soviètics la volien fer presonera, res no els aturaria. Els comunistes es regien amb els mateixos poders arbitraris que els nazis. Fins i tot utilitzaven els antics camps de concentració.

Les bombes havien malmès el famós ajuntament Roig i el govern municipal s’havia instal·lat al nou ajuntament, a Parochialstrasse. Els dos edificis eren al districte de Mitte, on vivia Carla, a la zona soviètica.

Un cop allà es va trobar que Louise Schroeder, l’alcaldessa en funcions, i altres regidors també havien estat convocats a una reunió amb l’oficial d’enllaç soviètic, el major Otshkin. Els va informar que la moneda de l’Alemanya Oriental es reformaria i que en un futur, a la zona soviètica, només seria legal el nou ostmark.

L’alcaldessa en funcions va anar directament al gra.

—Vol dir que s’aplicarà a tots els sectors de Berlín?

—Sí.

Frau Schroeder no es deixava intimidar fàcilment.

—Segons les lleis municipals, la força ocupant soviètica no pot imposar aquesta norma a la resta dels sectors —va argumentar amb fermesa—. Cal consultar-ho a tots els aliats.

—No hi posaran cap impediment. —Va allargar-li un document—. Aquest és el decret del mariscal Sokolovski. Demà el farà arribar al consell municipal.

Aquella mateixa nit cap al tard, quan Carla i Werner es ficaven al llit, ella li va comentar:

—La tàctica soviètica es veu d’una hora lluny. Si el consell municipal aprova el decret, als aliats occidentals els costarà tombar-lo perquè actuen d’acord amb els principis democràtics.

—Però el consell no l’aprovarà. Els comunistes són una minoria i ningú no voldrà l’ostmark.

—No. Per això m’agradaria saber quina carta amaga el mariscal Sokolovski sota la màniga.

L’endemà al matí els diaris anunciaven que a partir del divendres següent competirien dues monedes a Berlín: l’ostmark i el deutsche mark. Al seu torn, els americans, en un secret absolut, havien enviat amb avió dos-cents cinquanta milions de la nova moneda en caixes de fusta que duien escrits els noms de «Clay» i «Bird Dog». Les caixes es mantenien guardades, escampades per tot Berlín.

A Carla tot el dia li van anar arribant rumors de l’Alemanya Occidental. La nova moneda feia miracles. De la nit al dia, van aparèixer més articles als aparadors: cistelles de cireres, uns manats de pastanagues ufanosos procedents del camp de les rodalies, mantega, ous, pastes, i uns luxes que no veien la llum des de feia temps com ara sabates, bosses de mà i fins i tot mitges a quatre marcs alemanys la unitat. Els comerciants s’havien esperat a treure les mercaderies a canvi de vendre-les per diners de veritat.

A la tarda, Carla se’n va anar a l’ajuntament per participar en la reunió municipal prevista per a les quatre. Quan s’hi apropava va observar una munió de camions aparcats als carrers adjacents a l’edifici, els conductors rondaven al costat dels vehicles, fumant. La majoria eren camions americans que els soviètics havien rebut en préstec com a ajut durant la guerra. Carla va tenir un mal pressentiment quan va començar a sentir el soroll d’un grup de rebels. El que devia guardar sota la màniga el governador soviètic devia ser una porra.

Davant l’ajuntament, les banderes vermelles onejaven sobre els cents de milers de persones, la majoria amb insígnies del Partit Comunista. Els altaveus dels camions feien ressonar de viva veu paraules incendiàries i la multitud corejava: «Fora els secessionistes!».

Carla no sabia com arribar a l’edifici. Un estol de policies s’ho miraven despreocupats, sense cap intenció d’ajudar els regidors a passar. Li va fer pensar en la penosa actitud que havia tingut la policia el dia que els camises brunes havien desballestat l’oficina de la seva mare, feia quinze anys. Estava convençuda que els regidors comunistes ja eren dins i, si els socialdemòcrates no aconseguien entrar a l’edifici, la minoria aprovaria el decret i en reivindicaria la validesa.

Va agafar aire i va obrir-se pas entre la multitud a empentes.

Va poder avançar una mica però algú la va reconèixer de seguida.

—Americana filla de puta! —va cridar un home mentre l’assenyalava.

Carla va continuar endavant amb fermesa. Un altre home li va escopir a sobre i li va empastifar el vestit amb la salivada. No es va aturar però tenia pànic. L’envoltava gent que l’odiava i mai no havia passat per un tràngol com aquell. Volia fugir d’allà com fos. L’empentaven per tots costats, però va aconseguir aguantar-se dreta. Una mà li va engrapar el vestit, el va estirar i es va sentir una esgarrinxada. Tenia ganes de cridar. Què pretenien? Estripar-li el vestit i deixar-la nua?

Va notar que algú maldava per passar entre la gentada que s’havia atrinxerat darrere d’ella, es va girar i va veure Heinrich von Kessel, el marit de Frieda. Va arribar fins on era ella i tots dos es van arremolinar dins la marea humana. Heinrich era més agressiu, clavava trepitjades als peus i etzibava colzades enèrgiques a tort i a dret. Tots dos junts van poder avançar més ràpidament, fins que finalment van arribar a la porta i es van ficar a dins.

El suplici, però, encara no s’havia acabat. A l’interior hi havia manifestants comunistes, centenars, i van haver d’obrir-se pas en els passadissos. La sala de plens també n’era plena; no només el galliner, reservat als visitants, sinó també el pati de butaques de la cambra. El seu comportament era tan agressiu com al carrer.

Uns quants socialdemòcrates ja eren a dins, altres van arribar després de Carla. Pràcticament els seixanta-tres regidors havien aconseguit d’alguna manera obrir-se pas entre la massa de gent. Carla estava més tranquil·la. L’enemic no havia pogut acoquinar-los.

Quan el portaveu de l’assemblea va demanar ordre, un assembleista comunista que ocupava un escó va instar els manifestants a quedar-se i quan va veure Carla va cridar: «Que toquin el dos els traïdors!».

Tot plegat era una reminiscència del 1933: assetjament, intimidació i una democràcia desprestigiada per uns busca-raons. Carla estava desesperada.

Mentre llambregava el galliner es va quedar consternada en veure-hi el seu germà Erik entre la munió de gent que escridassava.

—Tu ets alemany! —li va cridar ella—. Vas viure amb els nazis. Encara no has après la lliçó?

Ell feia veure que no la sentia.

Frau Schroeder era a la tribuna i cridava a la calma mentre els manifestants l’esbroncaven. A l’últim va imposar la seva veu.

—Si el consell municipal no pot celebrar un debat disciplinat en aquest edifici traslladaré la reunió al sector americà —va cridar.

Els insults es van repetir però els vint-i-sis regidors comunistes van entendre que aquest canvi no els convenia. Si el consell es reunia fora de la zona soviètica una vegada, potser ho tornarien a repetir, i fins i tot podria acabar traslladant-se definitivament fora de l’àrea d’influència de la intimidació comunista. Després d’una breu discussió, un d’ells es va posar dempeus i va manar als manifestants que marxessin, llavors van desfilar cantant «La Internacional».

—Està clar qui és que els mana —va dir Heinrich.

Per fi va arribar la calma. Frau Schroeder va exposar la petició soviètica i va puntualitzar que la iniciativa no es podia aplicar fora del sector soviètic de Berlín llevat que els altres aliats la ratifiquessin.

En la seva intervenció, un diputat comunista la va acusar de rebre ordres directament des de Nova York.

Hi va haver un estira-i-arronsa de retrets i insults, i finalment van votar. Els comunistes van donar suport al decret soviètic per unanimitat, quan feia poc que acabaven d’acusar els altres de sotmetre’s al control extern. Es va tornar a votar i la moció va fracassar. Berlín no s’havia deixat intimidar. Carla se sentia extenuada però victoriosa.

Amb tot, encara quedava corda per estona.

Quan van marxar eren les set del vespre. La manifestació pràcticament s’havia dispersat però encara hi havia un nucli dur amb ganes de brega que rondava per la porta principal. Una regidora ja gran va rebre puntades de peu i cops de puny quan marxava. La policia s’ho mirava amb indiferència.

Carla i Heinrich van sortir per una porta lateral amb els seus companys, amb l’esperança de passar inadvertits, però un comunista que anava amb bicicleta i en controlava la sortida, en veure’ls, va sortir disparat.

Mentre els regidors s’afanyaven a sortir, aquell home va tornar acompanyat d’un escamot reduït. Van fer la traveta a Carla, que va caure a terra. Li van clavar tres puntades de peu. Atemorida, va protegir-se el ventre amb les dues mans. Ja estava gairebé de tres mesos i sabia que en aquest període era més fàcil avortar. «El fill de Werner mort al carrer», va pensar ella desesperada, «per les puntades de peu mortals d’uns brètols comunistes?».

Tot d’una van desaparèixer i els regidors es van ajudar els uns als altres a incorporar-se. Ningú no tenia lesions greus. Van avançar en grup, temorosos d’un nou atac, però, pel que es veia, els comunistes ja havien apallissat prou gent aquell dia.

Carla va arribar a casa a les vuit del vespre. De l’Erik, no n’hi havia ni rastre.

Werner va quedar astorat en veure els blaus i el vestit esquinçat de Carla.

—Què t’ha passat? —va dir—. Estàs bé?

Carla es va desfer en llàgrimes.

—Et fa mal res? Vols que anem a l’hospital? —va preguntar ell.

Ella va fer que no amb el cap rotundament.

—No, no és això. Només són contusions. N’he passat de més magres que aquesta. —Es va deixar caure a la cadira—. Uf, estic morta de cansament.

—Qui t’ho ha fet? —va preguntar Werner, enrabiat.

—Els de sempre. Es fan dir comunistes en comptes de nazis, però estan fets del mateix patró. El 1933 ha tornat.

Werner la va abraçar.

Res no aconseguia consolar-la.

—Fa tant de temps que el poder està en mans d’un grapat de vanitosos fanfarrons! —es lamentava sanglotant—. Ens deixaran en pau algun dia?





IV


A la nit, l’agència de notícies soviètica va emetre un comunicat. A partir de les sis del matí bloquejarien el pas a qualsevol passatger o vehicle de transport de mercaderies que entrés i sortís de Berlín Oest: trens, cotxes i gavarres de canal. No podrien circular provisions de cap mena: ni aliments, ni llet, ni medecines, ni carbó. Les centrals elèctriques, per tant, s’apagarien i s’interrompria el subministrament d’electricitat, per bé que només als sectors occidentals.

La ciutat estava assetjada.

Lloyd Williams era al quarter general de l’exèrcit britànic. S’havia decretat un període de vacances parlamentàries i Ernie Bevin era a Sandbanks, a la costa del sud d’Anglaterra, però estava tan preocupat que va decidir enviar Lloyd a Berlín perquè observés la introducció de la nova moneda i el mantingués informat.

Daisy no havia acompanyat Lloyd en el viatge. El seu nou fill, Davey, tot just tenia sis mesos, i, a més, Daisy i Eva Murray estaven organitzant una clínica de planificació familiar a Hoxton que s’havia d’inaugurar al cap de pocs dies.

Lloyd s’estirava els cabells només de pensar que aquesta crisi els podia acabar arrossegant a la guerra. Ja havia lluitat en dues guerres i per res del món en volia viure una tercera. Tenia dos fills petits i esperava veure’ls créixer en un món en pau. S’havia casat amb la dona més guapa, sexi i adorable del món, i volia viure llargues dècades al seu costat.

El general Clay, el governador militar nord-americà addicte a la feina, va ordenar a la seva gent que preparés un comboi cuirassat que sortiria de Helmstedt, a l’oest, i penetraria en territori soviètic directament per l’autopista fins a arribar a Berlín arrasant tot el que trobés al seu pas.

Lloyd havia tingut notícies d’aquest pla al mateix temps que el governador britànic, sir Brian Robertson, el qual va dir emprant el to brusc característic dels militars:

—Si Clay ho fa, entrem en guerra.

De tota manera, res no tenia sentit. Els americans van sortir amb altres idees. Parlant amb els assessors més joves de Clay, Lloyd s’havia assabentat que el secretari de l’Exèrcit, Kenneth Royall, volia aturar la reforma monetària. Clay li va respondre que era massa tard per fer-se enrere. En acabat, Royall va proposar que evacuessin tots els americans. Clay li va replicar que precisament era això el que pretenien els soviètics.

Sir Brian volia fer arribar el subministrament a la ciutat per aire. La majoria de la gent creia que era impossible. Segons els càlculs, Berlín necessitava quatre mil tones de combustible i d’aliments al dia. Hi havia prou avions al món per traslladar una bestialitat com aquesta? Ningú no ho sabia. No obstant això, sir Brian va ordenar a la Royal Air Force que comencés l’operació.

Divendres a la tarda, sir Brian va anar a visitar Clay; a Lloyd l’havien convidat a formar part de la comitiva.

—Els russos poden bloquejar l’autopista abans no arribi el seu comboi i s’esperaran tan amples a veure si tenen el valor d’atacar-los; en canvi, no crec que puguin abatre els avions —comentava sir Brian a Clay.

—No acabo de veure clar que puguem enviar prou provisions per aire —va insistir Clay.

—Ni jo —va reconèixer sir Brian—. Però ho farem així fins que trobem una opció millor.

Clay va agafar el telèfon.

—Posi’m amb el general LeMay de Wiesbaden —va demanar. Al cap d’un minut va dir—: Curtis, tens algun avió que pugui transportar carbó?

Hi va haver una pausa.

—Carbó —va repetir Clay més fort.

Una altra pausa.

—Sí, exacte, carbó.

Al cap d’una estona, Clay va mirar sir Brian.

—Diu que les forces de l’aire americanes poden transportar de tot.

Els britànics van tornar al seu quarter general.

Dissabte, Lloyd va demanar un xofer de l’exèrcit i se’n va anar a la zona soviètica en una missió especial. Va conduir fins a l’adreça on havia visitat la família Von Ulrich feia quinze anys.

Sabia que Maud encara hi vivia. La seva mare i Maud s’havien tornat a escriure un cop finalitzada la guerra. Les cartes de Maud eren una lliçó de fortalesa davant les penúries que sens dubte passava. Mai no li demanava cap ajuda; de tota manera Ethel tampoc no hi podia fer gran cosa perquè a la Gran Bretanya el racionament encara era molt fort.

Aquella casa havia canviat molt. El 1933 era una casa de ciutat refinada, una mica decadent, però encara conservava certa elegància. Ara semblava un lloc de mala mort. La majoria de les finestres tenien planxes o cartrons en comptes de vidres. Hi havia els forats de la metralla a les parets i el mur del jardí s’havia esfondrat i feia anys que no havien pintat la fusteria.

Lloyd es va quedar una estona assegut al cotxe, observant la casa. L’última vegada que hi havia estat tenia divuit anys i tot just acabaven de proclamar Hitler canceller d’Alemanya. El jove Lloyd no es podia imaginar els horrors que el món hauria de veure. Ni ell ni ningú no pensava que el feixisme gairebé arribés a triomfar arreu d’Europa ni tot el que haurien de sacrificar per vèncer-lo. Se sentia una mica com la casa dels Von Ulrich: maltractat, bombardejat i cosit a trets, però encara dempeus.

Va avançar pel camí i va trucar a la porta.

Recordava prou bé la minyona que va sortir a obrir.

—Bon dia, Ada, em recorda? —va dir en alemany—. Sóc Lloyd Williams.

La casa estava millor per dins que per fora. Ada el va conduir fins a la sala d’estar, on hi havia un ram de flors en un got de vidre posat sobre el piano. El sofà estava cobert amb un llençol d’estampats vius, segurament per ocultar els forats de la tapisseria. Els diaris de les finestres deixaven entrar més llum del que es podia pensar.

Va entrar un nen de dos anys a la cambra i el va escorcollar amb la mirada sense amagar la curiositat. Anava vestit amb roba feta a casa i semblava oriental.

—Qui ets? —va preguntar.

—Jo sóc en Lloyd, i tu?

—En Walli —va respondre. El nen va marxar i Lloyd va sentir com deia a algú—: El senyor parla estrany!

«No cal que m’esforci més a posar-hi accent alemany», va pensar Lloyd.

Aleshores va sentir la veu d’una dona de mitjana edat.

—No diguis aquestes coses! És de mala educació.

—Perdona, àvia.

Tot seguit va entrar Maud.

Lloyd va quedar paralitzat en veure-la. Tenia poc més de cinquanta anys però feia cara de tenir-ne setanta: els cabells grisos, la cara demacrada i un vestit de seda blau tronat. Ella li va fer un petó a la galta amb els llavis embeguts.

—Lloyd Williams! Quina il·lusió veure’t!

«És la meva tieta», va pensar Lloyd amb un sentiment més aviat estrany. Però ella no ho sabia; Ethel ho havia mantingut en secret.

Darrere de Maud van entrar Carla, que estava molt canviada, i el seu marit. Lloyd havia conegut Carla quan era una nena d’onze anys precoç; segons els seus càlculs, ara en devia tenir vint-i-sis. Per bé que feia cara d’estar mig morta de gana, com la majoria dels alemanys, era bonica i inspirava una seguretat que va atraure l’atenció de Lloyd. Alguna cosa en el seu posat li va fer pensar que estava embarassada. Per les cartes de Maud sabia que Carla s’havia casat amb Werner, que el 1933 era un conquistador ben plantat i encara continuava igual.

Van estar una hora sencera posant-se al dia. La família havia viscut una veritable tortura, no se n’amagaven, tot i que Lloyd notava que li estalviaven els detalls més terribles. Ell els va parlar de Daisy i d’Evie. Mentre xerraven va entrar una noia adolescent i va preguntar a Carla si podia anar a casa d’una amiga.

—És la Rebecca, la nostra filla —va dir Carla a Lloyd.

Tenia uns setze anys, cosa que el va dur a pensar que era adoptada.

—Ja has fet els deures? —va preguntar Carla a la noia.

—Els faré demà al matí.

—Fes-los ara mateix, si us plau —va manar Carla amb fermesa.

—Vinga, mare…

—No discuteixis —va dir Carla. Es va girar cap a Lloyd, i Rebecca va marxar, enfadada.

Van parlar sobre la crisi. Carla, com a regidora municipal, hi estava molt implicada. Era molt pessimista respecte al futur de Berlín. Pensava que els russos deixarien que la població es morís de gana fins que Occident es rendís i deixés tot el control de la ciutat en mans dels soviètics.

—Us ensenyaré una cosa que potser us fa canviar de parer —va dir Lloyd—. Per què no veniu amb mi a fer un tomb amb el cotxe?

Maud es va quedar amb Walli, i Carla i Werner el van seguir. Va ordenar al xofer que els portés a Tempelhof, l’aeroport de la zona americana. Quan hi van arribar, els va conduir a un finestral elevat des d’on podien observar la pista d’aterratge.

Sobre la pista hi havia dotze avions C-47 Skytrain fent caravana. Uns quants lluïen l’estrella americana, i d’altres, les insígnies rodones de la RAF. Tenien les portes de la bodega obertes i hi havia un camió aparcat al costat de cada aparell. Els mossos alemanys i els aviadors nord-americans descarregaven els avions. Hi havia sacs de farina, barrils grans plens de querosè, caixes de cartró que contenien material mèdic i altres de fusta carregades amb milers d’ampolles de llet.

Mentre contemplaven l’espectacle, uns avions buits s’enlairaven i altres carregats aterraven.

—Mare meva —va exclamar Carla, amb els ulls llambrejant—. Una cosa així no l’havia vist mai.

—És que mai no s’ha fet res així —va contestar Lloyd.

—Però els britànics i els nord-americans ho poden suportar?

—És que s’ha de suportar.

—Per quant de temps?

—El que calgui —va dir Lloyd amb convicció.

I així va ser.





25


1949





I


Pràcticament ja a mig camí del segle XX, el 29 d’agost de 1949, Volòdia Peixkov era a l’altiplà d’Ustiurt, a l’est de la mar Càspia al Kazakhstan. Era un desert rocallós a l’interior del sud de l’URSS, on els nòmades menaven els ramats de cabres pràcticament igual que en els temps de la Bíblia. Volòdia era en un camió militar que feia uns sotracs mortificadors per una pista abrupta.

L’alba tot just despuntava sobre un paisatge de roca, sorra i arbustos baixos i espinosos. Un camell famèlic, sol al costat del camí, va mirar amb malícia el camió que passava.

En la llunyania desdibuixada, Volòdia va distingir la torre de la bomba, il·luminada per un exèrcit de focus.

Zoia i els altres científics havien construït la primera bomba nuclear seguint el disseny que Volòdia havia aconseguit de Willi Frunze a Santa Fe. Era un dispositiu de plutoni amb fissió per implosió. Hi havia altres dissenys però aquest ja havia funcionat dues vegades: una a Nou Mèxic i l’altra a Nagasaki.

Per tant, avui també funcionaria.

La prova havia rebut el nom clau d’RDS-1, però l’anomenaven Primer Llamp.

El camió es va aturar a la base de la torre. Volòdia va alçar el cap i va veure una colla de científics a la plataforma, remenant un manyoc de cables connectats als detonadors situats a la superfície de la bomba. Una persona vestida amb una granota blava va fer un pas enrere, i va veure com se sacsejava una cabellera rossa: Zoia. Volòdia va sentir una fiblada d’orgull. «La meva dona», va pensar, «una física de renom i a sobre mare de dos fills».

Enraonava amb dos homes, eren com una pinya de tres caps discutint. Volòdia desitjava que tot anés bé.

Aquesta era la bomba que havia de salvar Stalin, ja que res no havia sortit bé a la Unió Soviètica. L’Europa occidental s’havia tornat clarament democràtica, espantada per les tàctiques intimidatòries i matusseres del comunisme del Kremlin i comprada amb els suborns del Pla Marshall. L’URSS no havia estat capaç ni d’assumir el control de Berlín: el subministrament per aire es va fer sense treva, un dia rere l’altre al llarg de pràcticament un any, i la Unió Soviètica es va acabar rendint i va tornar a obrir les carreteres i la xarxa ferroviària. A l’Europa de l’Est, Stalin conservava el control a còpia de força bruta. Als Estats Units, Truman havia estat reelegit president i se’l considerava el líder del món. Els nord-americans tenien reserves d’armament nuclear i havien instal·lat bombarders B-29 a la Gran Bretanya, preparats per convertir la Unió Soviètica en un terreny devastat per la radioactivitat.

Però a partir d’aleshores tot canviaria.

Si la bomba esclatava com estava previst, la Unió Soviètica i els Estats Units es tornarien a situar al mateix nivell. Quan la Unió Soviètica pogués amenaçar Amèrica amb una devastació nuclear, s’hauria acabat per sempre el domini nord-americà del món.

Volòdia ja no sabia si això seria bo o dolent.

Si no esclatava, els depurarien, tant a ell com a Zoia, i els enviarien als camps de treballs forçats de Sibèria o simplement els afusellarien. Volòdia ja havia parlat amb els seus pares, que s’havien compromès a cuidar Kótia i Galina.

I el mateix farien si Volòdia i Zoia morien en la prova.

El dia clarejava i Volòdia va veure que a diferents distàncies al voltant de la torre hi havia una estranya varietat d’edificis: cases de totxo i fusta, un pont sobre el no-res i l’entrada a una mena d’estructura subterrània. Segurament els militars volien avaluar l’efecte de l’ona expansiva. S’hi va fixar més bé i va veure camions, tancs i un avió obsolet, col·locats possiblement amb el mateix objectiu. Els científics volien també avaluar l’impacte de la bomba en els animals: cavalls, bous, vaques, ovelles i gossos hi tenien la seva caseta.

La reunió de la plataforma va acabar amb una decisió. Els tres científics van assentir amb el cap i van reprendre la feina.

Al cap d’uns minuts, Zoia va baixar per saludar el seu marit.

—Va tot bé? —li va preguntar ell.

—Això esperem —va contestar Zoia.

—Què vol dir que esperem?

Zoia va arronsar les espatlles.

—Doncs que és evident que és el primer cop que ho provem.

Van pujar al camió i van conduir a través d’un camp devastat fins al búnquer de control.

Els altres científics anaven al darrere.

Arribats al búnquer, quan el comptador es va posar en marxa tothom es va posar ulleres de soldador.

Quan faltaven seixanta segons, Zoia va agafar la mà de Volòdia.

Quan en faltaven deu, ell li va fer un somriure i li va dir: «T’estimo».

Quan quedava un segon, Volòdia va aguantar la respiració.

I tot d’una va ser com si el sol es despertés de cop. Una llum més forta que la del migdia va inundar el desert. Just on s’alçava la torre de la bomba es va aixecar una bola de foc d’una alçada infinita, com si volgués atrapar la Lluna. Volòdia va quedar meravellat dels colors vius de la bola de foc: verd, porpra, taronja i violat.

L’esfera va prendre la forma d’un xampinyó coronat per un casquet que continuava pujant cel amunt. I finalment va arribar el so: un esclat estrepitós, com si a només trenta centímetres s’acabés de disparar l’arma d’artilleria més gran de l’Exèrcit Roig, seguit d’una tamborinada de trons que van traslladar Volòdia al terrible bombardeig dels turons de Seelow.

A la fi, el núvol es va començar a dispersar i el soroll es va esvair.

Es va fer un silenci llarg i esborronador, fins que al cap d’una estona algú el va trencar.

—Déu meu, això sí que no m’ho esperava.

Volòdia va abraçar la seva dona:

—Ho heu aconseguit —va dir.

Ella feia un posat solemne.

—Sí, ja ho sé —va assentir—. Però què hem aconseguit?

—Salvar el comunisme —va respondre Volòdia.





II


—La bomba russa estava feta a partir de l’Home Gras, la que vam fer detonar a Nagasaki —va dir l’agent especial Bill Bicks—. Algú els en va passar els plànols.

—Com ho sap? —va preguntar Greg.

—Per un desertor.

Eren les nou en punt del matí, i tots dos seien al despatx emmoquetat de Bicks, a les oficines centrals de l’FBI a Washington. Bicks s’havia tret l’americana. Duia la camisa tacada a les aixelles a causa de la suor, per bé que l’edifici tenia aire condicionat.

—Segons aquest tipus —va continuar Bicks— un coronel dels serveis secrets de l’Exèrcit Roig va aconseguir els plànols d’un dels científics de l’equip del projecte Manhattan.

—I li ha dit qui era?

—No. No sap qui va ser, per això li he trucat. Hem de trobar el traïdor.

—L’FBI els va verificar tots quan tocava.

—I tots suposaven un perill per a la seguretat! No hi podíem fer res. Però vostè els va conèixer personalment.

—Qui és aquest coronel de l’Exèrcit Roig?

—Aquí és on volia arribar. Vostè el coneix. Es diu Vladímir Peixkov.

—El meu germanastre!

—Sí.

—Jo de vostè sospitaria de mi. —Va deixar anar Greg, tot i que estava molt preocupat.

—Ui, ja ho vam fer, ja —va reconèixer Bicks—. L’han sotmès a la investigació més exhaustiva que he vist en vint anys a l’FBI.

Greg se’l va mirar amb escepticisme.

—Res de bromes.

—El seu fill va bé a l’escola, oi?

Greg va quedar petrificat. Qui podia havia xerrat sobre Georgy a l’FBI?

—Vol dir el meu fillol?

—Greg, he dit «exhaustiva». Sabem que és el seu fill.

Greg estava molest, però va reprimir el sentiment. Ell mateix havia ficat el nas en els secrets més íntims d’un bon nombre de sospitosos durant la seva estada al serveis de seguretat de l’exèrcit. No tenia cap dret a oposar-s’hi.

—Està net —va prosseguir Bicks.

—Ara ja em quedo més tranquil.

—El cas és que el nostre desertor va insistir que els plànols venien d’un científic, i no de qualsevol membre de l’exèrcit que treballés en el projecte.

Greg va dir pensarós:

—Quan vaig conèixer Volòdia a Moscou em va dir que mai no havia estat als Estats Units.

—Doncs, mentia —va dir Bicks—. Hi va venir el setembre de 1945. Va passar una setmana a Nova York. Després el vam perdre durant vuit dies. Va reaparèixer per pocs dies i va tornar a casa.

—Vuit dies?

—Sí. Una vergonya per part nostra.

—Són prou dies per anar a Santa Fe, passar-hi un parell de dies, i tornar.

—Exacte. —Bicks es va inclinar endavant sobre l’escriptori—. Però pensi una cosa. Si al científic ja l’havien reclutat com a espia, com és que no es va trobar amb el seu contacte habitual? Per què havien de portar algú de Moscou perquè parlés amb ell?

—Vostè creu que al traïdor el van reclutar en aquesta visita de dos dies? Massa ràpid, no?

—Segurament havia treballat per a ells abans, però ho havia deixat. Sigui com sigui, creiem que els soviètics necessitaven enviar algú a qui el científic ja coneixia. Això vol dir que hi ha d’haver una connexió entre Volòdia i un dels científics. —Bicks anava fent gestos cap a una taula auxiliar coberta de carpetes marronoses—. La resposta és aquí dins. Aquests són els nostres arxius de cadascun dels científics que van tenir accés als plànols.

—Què vol que faci?

—Analitzar-los tots.

—Però aquesta no és feina de l’FBI?

—Ja ho hem fet i no hem trobat res. Esperem que vostè es fixi en alguna cosa que se’ns ha escapat. Jo l’esperaré assegut aquí i li faré companyia; em dedicaré a la paperassa.

—És una feina laboriosa.

—Té tot el dia.

Greg va arrufar les celles. «I si sabien…?».

—Avui no ha de fer res més —va dir Bicks, segur d’ell mateix.

Greg va arronsar les espatlles.

—Tenen cafè?

Va prendre un cafè i dònuts, i més tard un altre cafè, en acabat un sandvitx per dinar, i a mitja tarda, un plàtan. Va llegir fil per randa tots els detalls coneguts sobre la vida dels científics, sobre les dones i les famílies: infantesa, educació, carrera, amors i matrimoni, èxits, excentricitats i pecats.

Tenia al pap l’últim tros de plàtan quan va exclamar:

—Collons!

—Què? —va preguntar Bricks.

—Willi Frunze va estudiar a l’Acadèmia de Nois de Berlín. —Greg va estampar l’arxiu sobre l’escriptori, triomfant.

—I…?

—Com Volòdia. M’ho va dir.

Bicks va donar un cop a la taula de l’excitació.

—Companys d’escola! És clar! Ja hem enxampat aquest fill de puta!

—No és cap prova —va advertir Greg.

—Ah, no es preocupi, acabarà confessant.

—Com pot estar-ne tan segur?

—Aquests científics pensen que el coneixement s’ha de compartir amb tothom, que no s’ha de mantenir en secret. Intentarà justificar-se argumentant que ho va fer pel bé de la humanitat.

—Doncs potser ho va aconseguir.

—Tant hi fa, perquè anirà a la cadira elèctrica —va sentenciar Bicks.

Greg va sentir de sobte una esgarrifança. Willi Frunze semblava un tipus simpàtic.

—Ah, sí?

—M’hi jugo el que vulgui. Quedarà ben socarrimat.

Bicks no s’equivocava. A Willi Frunze el van declarar culpable de traïdoria i el van sentenciar a mort. Va morir a la cadira elèctrica.

I la seva dona també.





III


Daisy contemplava com el seu marit es feia el nus de la corbata de llacet i s’endinsava en el frac que li esqueia tan bé.

—Sembles una estrella de cine —li va dir ella, i de debò ho pensava. Lloyd s’hauria d’haver dedicat al cinema.

El recordava amb tretze anys menys, al Trinity Ball, vestit amb la roba que li havien deixat, i li va venir una nostàlgia complaent. Aquell dia feia prou bona fila, per bé que el vestit li anava balder.

Tots dos s’havien allotjat a la suite de l’hotel Ritz-Carlton de Washington que el pare de Daisy tenia reservada permanentment. Lloyd era aleshores sotssecretari d’Afers Estrangers britànic i era a la ciutat fent una visita diplomàtica. Els pares de Lloyd, Ethel i Bernie, estaven la mar de feliços de cuidar els dos néts tota una setmana.

Aquella nit, Daisy i Lloyd havien d’assistir a un ball a la Casa Blanca.

Ella duia un vestit llarg de Christian Dior de setí rosa, amb una faldilla prisada que tocava a terra, feta de mil plecs de tul volat. Després d’anys d’austeritat per culpa de la guerra, estava encantada de poder tornar a comprar vestits de gala a París.

Li va passar pel cap el ball del Club Nàutic de Buffalo l’any 1935, aquell ball que aleshores havia cregut que li havia arruïnat la vida. Òbviament la Casa Blanca tenia molt més prestigi i sabia que res del que passés aquella nit no li podia espatllar la vida. Daisy anava rumiant tots aquests pensaments mentre Lloyd l’ajudava a posar-se el collaret de diamants rosats de la seva mare, que feia joc amb les arracades. Quan tenia dinou anys es delia perquè la classe alta l’acceptés tant sí com no. En canvi, en aquest moment, no s’imaginava capficada en aquestes foteses. Segons Lloyd, estava fantàstica i no li importava el que pensessin els altres. L’única persona a qui potser li demanaria l’aprovació era a la seva sogra, Eth Leckwith, que, a banda de tenir un estatus social més aviat baix, segur que mai no s’havia posat un vestit de gala.

Daisy es preguntava si totes les dones s’aturaven a mirar el passat i pensaven en les bogeries que havien arribat a fer de joves. Aleshores va tornar a pensar en Ethel, que sens dubte va fer el boig quan es va quedar embarassada del seu amo; no obstant això, mai no la va sentir lamentar-se’n. Potser aquesta era l’actitud que s’havia d’adoptar. Daisy va revisar els errors que ella mateixa havia comès: comprometre’s amb Charlie Farquharson, rebutjar Lloyd, casar-se amb Boy Fitzherbert. Li costava mirar enrere i treure’n alguna cosa bona, de totes aquestes decisions. Fins que l’alta societat no la va rebutjar definitivament i va trobar el consol a la cuina d’Ethel a Aldgate, la seva vida no va fer un tomb per millorar. Va deixar de cobejar un estatus social i va aprendre què significava tenir amics de debò. D’ençà d’aleshores, sempre havia estat feliç.

Ara que ja no hi donava cap importància, gaudia encara més de les festes.

—Estàs a punt? —va preguntar Lloyd.

Sí que estava a punt. Es va posar l’abric de nit que Dior li havia fet de conjunt amb el vestit i van anar a buscar l’ascensor. Van sortir de l’hotel i van pujar a la limusina que els esperava fora.





IV


Carla insistia a la seva mare perquè toqués el piano la nit de Nadal.

Maud feia anys que no el tocava. Potser la feia posar trista perquè li despertava els records de Walter: sempre havien tocat i cantat plegats, i ella sovint havia explicat als fills quantes vegades havia intentat, sense èxit, ensenyar al seu pare a tocar ragtime a ritme de jazz. Però aquesta història ja no l’explicava i Carla sospitava que a la seva mare el piano la feia pensar més aviat en Joachim Koch, el jove oficial que havia acudit a ella per fer classes de piano, a qui ella havia seduït i decebut, i a qui Carla havia mort a la cuina amb l’ajut d’Ada. La mateixa Carla era incapaç d’esborrar per sempre el record d’aquell vespre tan tempestuós, especialment quan es van haver de desfer del cos. No se’n penedia —havien fet el que calia fer— però, tot i així, s’hauria estimat més oblidar-ho.

Finalment, Maud es va avenir a tocar «Santa Nit» perquè la cantessin plegats: Werner, Ada, Erik i els tres fills, Rebecca, Walli i la nova germaneta, Lili; tots es van aplegar a la sala d’estar al voltant del vell Steinway. Carla va posar una espelma sobre el piano i va estudiar les cares de la seva família enmig de l’ombra oscil·lant mentre cantaven aquesta nadala alemanya.

Walli, que era als braços de Werner, faria quatre anys en poques setmanes i s’esforçava per cantar amb ells, estava ben a l’aguait per endevinar-ne la lletra i la melodia. El nen tenia els ulls orientals del seu pare, de l’home que havia violat Carla. Ella havia decidit que la seva venjança seria criar un fill que tractés les dones amb tendresa i respecte.

Erik cantava amb sinceritat. Havia donat suport al règim soviètic tan cegament com ho havia fet amb els nazis. Carla primer va quedar desconcertada i es va posar feta una fúria, però hi va acabar trobant una resposta lògica, per bé que llastimosa. Erik era una d’aquelles persones que tenen tanta por a la vida que prefereixen viure sota una autoritat severa, sota un govern tancat a qualsevol dissidència, sota la veu d’algú que els digui com s’ha d’actuar i de pensar. Eren idiotes i perillosos, però n’hi havia moltíssims.

Carla va mirar, orgullosa, el seu marit, encara atractiu als trenta anys. Va recordar els petons que li va fer, i més i tot, en el seu cotxàs, aparcat a Grunewald, quan ella tenia dinou anys. A ella, encara li agradava fer-li petons.

Quan va pensar en tot el temps que havia passat d’ençà d’aleshores, va lamentar una pila de coses, però més que cap altra, la mort del seu pare. El trobava a faltar, i encara plorava quan el recordava estès a l’entrada de casa, tan brutalment apallissat que quan el metge va arribar ja no vivia.

Però tothom havia de morir, i el seu pare havia donat la vida per un món millor. Si més alemanys haguessin tingut la seva valentia, els nazis no haurien triomfat. Carla volia fer tot el que havia fet el seu pare: criar bé els fills, participar de manera decisiva en la política del seu país, estimar i ser estimada. Per sobre de tot, quan morís, volia que els seus fills poguessin dir, tal com ella deia del seu pare, que la seva vida havia servit d’alguna cosa i que, gràcies a això, el món era un lloc millor.

La nadala va acabar. Maud va allargar l’últim acord, i el petit Walli va inclinar-se endavant per bufar l’espelma.





AGRAÏMENTS


Gràcies al meu assessor històric principal per a la trilogia The Century, Richard Overy. Així mateix, agraeixo als historiadors Evan Mawdsley, Tim Rees, Matthias Reiss i Richard Toye que hagin llegit el manuscrit de L’hivern del món i hi hagin fet correccions.

Com sempre, he comptat amb l’ajut de valor incalculable dels meus editors i agents, especialment Amy Berkower, Leslie Gelbman, Phyllis Grann, Neil Nyren, Susan Opie i Jeremy Treviathan.

Vaig conèixer el meu agent, Al Zuckerman, cap al 1975 i des d’aleshores sempre ha estat el lector més crític i inspirador que he tingut.

També he rebut comentaris d’amics que m’han servit de molt. Nigel Dean té un ull sagaç al qual res no se li escapa. Chris Manners i Tony McWalter han demostrat la mateixa agudesa de sempre. Angela Spizig i Annemarie Behnke m’han salvat d’uns quants errors en les seqüències alemanyes.

Sempre mostrem l’agraïment a les famílies, i així és com ha de ser. Barbara Follett, Emanuele Follett, Jann Turner i Kim Turner van llegir-ne el primer esborrany i van aportar crítiques profitoses, a banda d’obsequiar-me amb el seu amor incomparable.





KEN FOLLETT (Cardiff, 5 de juny de 1949) és un escriptor gal·lès, autor de thrillers i novel·les històriques en anglès. Fill de Martin i Veenie, va néixer a Cardiff, Gal·les, on va viure fins que la seva família es va traslladar a Londres quan tenia 10 anys. Va ser quan els seus pares, fonamentalistes cristians, li van prohibir anar al cine i veure la televisió que va desenvolupar un primerenc interès per la lectura, tot i així fou un estudiant normal i corrent fins que va arribar a l’adolescència. El 1967 va ingressar a la University College of London, on va estudiar filosofia i es va implicar en moviments d’esquerres. Es va casar amb la seva primera muller, Mary, el 1968.

Un cop graduat, a la tardor del 1970, es va matricular a un curs de periodisme de tres mesos i va aconseguir feina com a reporter al South Wales Echo de Cardiff. Després de tres anys a Cardiff va tornar a Londres per treballar de reporter al Evening Standard. En considerar aquesta feina poc gratificant, va deixar el periodisme per passar-se a l’edició i es va convertir en director editorial d’Everest Books el 1974. Follett va començar a escriure relats, al principi només per afició, a les tardes i als caps de setmana. L’èxit li va arribar amb la publicació, el 1978, de Storm Island (L’illa de les tempestes), que el va fer internacionalment famós. Des d’aleshores, totes i cadascuna de les seves novel·les s’han convertit en un èxit de vendes, i un gran nombre d’elles han estat portades al cinema. És autor de les sagues de novel·les històriques «Els pilars de la Terra»: Els pilars de la Terra (1989), Un món sense fi (2007), Una columna de foc (2017); i «The Century»: La caiguda dels gegants (2010), L’hivern del món (2012), El llindar de l’eternitat (2014).

Follett es va involucrar, a finals dels anys 70, amb les activitats del Partit laborista. Al llarg de les seves activitats polítiques va conèixer a Barbara Follett, una treballadora del Partit Laborista, que el 1982 es va convertir en la seva segona muller. Barbara fou escollida membre del Parlament el 1997, representant a Stevenage, i fou reescollida el 2001. El mateix Follett és un fidel partidari dels laboristes.





