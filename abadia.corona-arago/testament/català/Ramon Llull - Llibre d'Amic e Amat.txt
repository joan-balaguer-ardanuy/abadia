Redactada probablement entre el 1276 i el 1278, aquesta obra mística de Ramon Llull fou inclosa posteriorment en el Blanquerna i fou presentat com una obra feta pel protagonista a petició d’un ermità. Consta de 366 unitats molt breus o versicles, alguns dels quals són dialogats. Síntesi de la mística i la filosofia lul·liana, formalment és una mena de llibre de meditació cristiana adreçat als ermitans, de gran valor poètic. És un conglomerat d’antítesis, paradoxes i metàfores, i presenta una gran concentració conceptual. Els elements constitutius són l’Amic (l’home), l’Amat (Crist o Déu) i l’amor, sovint personificat, que sol ésser l’intermediari entre tots dos. El llibre, que reflecteix l’experiència mística personal de Llull, és influït per la Bíblia (particularment pel Càntic dels càntics), la lírica trobadoresca, Iacopone da Todi, la mística augustiniana i l’obra dels sufís hispanomusulmans.





Ramon Llull





Llibre d’Amic e Amat




ePUB v2.0

Kung Fu 17.12.15





Títol original: Llibre d’Amic e Amat

Ramon Llull, 1276-1278

Edició digital: Kung Fu (v1.0)

Segona edició: Epubqüest (v2.0)

ePUBCat base r1.3





[Exordi i Pròleg]





[XCIX]


[En qual manera Blanquerna ermità féu lo Llibre d’Amic e Amat]

Esdevenc-se, un dia, que l’ermità qui estava en Roma, segons que damunt havem dit, anà visitar los ermitans e els rescluses qui eren en Roma, e atrobà que en alcunes coses havien moltes de temptacions per ço cor no sabien haver la manera qui es covenia a llur vida; e pensà que anàs a Blanquerna ermità que li faés un llibre qui fos de vida ermitana, e que per aquell llibre pogués e sabés tenir en contemplació, devoció, los altres ermitans. Estant un dia Blanquerna en oració aquell ermità venc a la cel·la de Blanquerna e pregà’l del llibre damunt dit. Molt cogità Blanquerna en qual manera faria lo llibre ni de qual matèria.

Estant Blanquerna en aquest pensament, en volentat li venc que es donàs fortment a adorar e contemplar Déu, per tal que en l’oració Déus li demostràs la manera e la matèria de què ell faés lo llibre. Dementre que Blanquerna plorava e adorava, e en la sobirana estremitat de ses forces havia pujada Déus sa ànima, qui el contemplava, Blanquerna se sentí eixit de manera, per la gran frevor e devoció en què era, e cogità que força d’amor no segueix manera com l’amic ama molt fortment son amat. On, per açò Blanquerna fo en volentat que faés Llibre d’amic e Amat, lo qual amic fos feel e devot crestià, e l’amat fos Déu.

Dementre considerava en esta manera Blanquerna, ell remembrà com una vegada, com era apostol, li recomptà un sarraí que los sarraïns han alcuns hòmens religiosos, e, enfre los altres e aquells qui són més preats enfre ells, son unes gents qui han nom «sufies», e aquells han paraules d’amor e exemplis abreujats e qui donen a home gran devoció; e són paraules qui han mester esposició, e per l’esposició puja l’enteniment més a ensús, per lo qual pujament muntiplica e puja la volentat en devoció. On, com Blanquerna hac haüda aquesta consideració, ell preposà a fer lo llibre segons la manera damunt dita, e dix a l’ermitá que se’n retornàs a Roma, e que en breu de temps li trametria, per lo diaca, lo Llibre d’Amic e Amat, per lo qual poria muntiplicar frevor e devoció en los ermitans, los quals volia enamorar de Déu.





[C]


[Del Llibre d’Amic e Amat. Del pròleg]

Blanquerna estava en oració e considerava la manera segons la qual contemplava Déu e ses virtuts; e con havia finida sa oració, escrivia ço en què havia contemplat Déu. E açò faïa tots jorns; e mudava en sa oració novelles raons, per tal que de diverses maneres e de moltes componés lo Llibre de amic e amat, e que aquelles maneres fossen breus, e que en breu temps la ànima ne pogués moltes decórrer.

E en la benedicció de Déu, Blanquerna començà son llibre, lo qual departí en aitants verses con ha dies en l’any. E cascú vers basta a tot un dia a contemplar Déu, segons la Art del Llibre de contemplació.





[Comencen les metàfores morals]





1

Demanà l’amic a son amat si havia en ell nulla cosa romasa a amar; e l’amat respòs que ço per què la amor de l’amic podia muntiplicar, era a amar.

2

Les carreres per les quals l’amic encerca son amat són llongues, perilloses, poblades de consideracions, de sospirs e de plors, e enluminades d’amors.

3

Ajuntaren-se molts amadors a amar un amat qui els abundava tots d’amors; e cascú havia per cabal son amat e sos pensaments agradables, per los quals sentien plaents tribulacions.

4

Plorava l’amic e deïa:

—Tro a quant de temps cessaran tenebres en lo món, per ço que cessen les carreres infernals? Ni l’aigua, qui ha en costuma que descórrega a enjús, quan serà l’hora que haja natura de pujar a ensús? Ni els innocents, quan seran més que els colpables?

5

—Ah!, quan se gabarà l’amic que muira per son amat? Ni l’amat, quan veurà son amic llanguir per sa amor?

6

Dix l’amic a l’amat:

—Tu qui umples lo sol de resplandor, umple mon cor d’amor.

Respòs l’amat:

—Sens compliment d’amor no foren tos ulls en plor, ni tu vengut en est lloc veer ton amador.

7

Temptà l’amat son amic si amava perfetament; e demanà-li de què era la diferència qui és enfre presència e absència d’amat. Respòs l’amic:

—D’innorància e oblidament, coneixença e remembrament.

8

Demanà l’amat a l’amic:

—Has membrança de nulla cosa de que t’haja guardonat, per ço cor me vols amar?

Respòs:

—Hoc, per ço cor enfre los treballs e els plaers que em dónes, no en faç diferència.

9

—Digues, amic —dix l’amat—, hauràs paciència si et doble tes llangors?

—Hoc, ab què em dobles més amors.

10

Dix l’amat a l’amic:

—Saps, encara, què és amor?

—Si no sabés que és amor, sabera què és treball, tristícia, e dolor?

11

Digueren a l’amic:

—Per què no respons a ton amat qui t’apella?

Respòs:

—Ja m’aventur a greus perills per ço que a ell pervenga, e ja li parle desirant ses honors.

12

—Amic foll, per què destruus ta persona e despens tos diners, e lleixes los delits d’aquest món e vas menyspreat enfre les gents?

Respòs:

—Per honrar los honraments de mon amat, qui per més hòmens és desamat, deshonrat, que honrat e amat.

13

—Digues, foll per amor, e qual cosa és pus visible: o l’amat en l’amic, o l’amic en l’amat?

Respòs, e dix que l’amat és vist per amors, e l’amic per sospirs e per plors, e treballs e dolors.

14

Encercava l’amic qui recontàs a son amat con ell per sa amor sostenia greus treballs e moria; e atrobà son amat qui lligia en un llibre on eren escrites totes les llangors que amor li donava per son amat, e tots los grats que n’havia.

15

Portà Nostra Dona son Fill a l’amic per ço que li besàs son peu, e que escrivís en son llibre les virtuts de Nostra Dona.

16

—Digues, aucell qui cantes, est-te més en guarda de mon amat, per ço que et defena de desamor, e que muntiplic en tu amor?

Respòs l’aucell:

—E qui em fa cantar, mas tan solament lo senyor d’amor, qui es té a deshonor desamor?

17

Enfre temor e esperança ha fet hostal amor, on viu de pensaments e mor per oblidaments con los fonaments són sobre los delits d’aquest món.

18

Questió fo enfre los ulls e la memòria de l’amic, car los ulls deïen que mellor cosa és veer l’amat que membrar-lo, e la memòria dix que per lo remembrament puja l’aigua als ulls e el cor s’enflama d’amor.

19

Demanà l’amic a l’enteniment e a la volentat, qual era pus prop a son amat, e córregren amdós, e fo ans l’enteniment, a son amat, que la volentat.

20

Contrastaren-se l’amic e l’amat; e viu-ho un altre amic, qui plorà tan llongament tro hac feta pau e concordança enfre l’amat e l’amic.

21

Sospirs e plors vengren a jutjament a l’amat, e demanaren-li per lo qual se sentia amat pus fortment. Jutjà l’amat que els sospirs són pus prop a amor, e los plors als ulls.

22

Venc l’amic beure a la font on hom qui no ama s’enamora con beu en la font, e doblaren sos llanguiments. E venc l’amat beure a la font, per ço que sobredoblement doblàs a son amic ses amors, en les quals li doblàs llangors.

23

Malalte fo l’amic, e pensava’n l’amat: de mèrit lo peixia, e ab amor l’abeurava, e paciència lo colgava, d’humilitat lo vestia, ab veritat lo metjava.

24

Demanaren a l’amic on era son amat. Respòs:

—Ve’l-vos en una casa pus noble que totes les altres nobilitats creades; e ve’l-vos en mes amors, e en mos llanguiments, e en mos plors.

25

Digueren a l’amic:

—On vas?

—Venc de mon amat.

—On véns?

—Vaig a mon amat.

—Quan tornaràs?

—Estaré ab mon amat.

—Quant estaràs ab ton amat?

—Aitant de temps con seran en ell los meus pensaments.

26

Cantaven los aucells l’alba, e despertà’s l’amic, qui és l’alba; e los aucells feniren llur cant, e l’amic morí per l’amat, en l’alba.

27

Cantava l’aucell en lo verger de l’amat, e venc l’amic, qui dix a l’aucell:

—Si no ens entenem per llenguatge, entenam-nos per amor; cor en lo teu cant se representa a mos ulls mon amat.

28

Hac sòn l’amic, qui molt havia treballat en cercar son amat; e hac paor que no oblidàs son amat. E plorà, per ço que no s’adormís, ni son amat no fos absent a son remembrament.

29

Encontraren-se l’amic e l’amat, e dix l’amic:

—No cal que em parles; mas fe’m senyal ab tos ulls, qui són paraules a mon cor, con te dó ço que demanes.

30

Desobeí l’amic son amat, e plorà l’amic. E l’amat venc morir en la gonella de son amic, per ço que l’amic recobràs ço que havia perdut; e donà-li major do que cell que perdut havia.

31

L’amat enamora l’amic, e no el plany de son llanguiment, per ço que pus fortment sia amat e en lo major llanguiment atrob l’amic plaer e reveniment.

32

Dix l’amic:

—Turmenten-me los secrets de mon amat, con les mies obres los revelen, e cor la mia boca los té secrets e no els descobre a les gents.

33

Les condicions d’amor són que l’amic sia sofirent, pacient, humil, temorós, diligent, confiant, e que s’aventur a grans perills, a honrar son amat. E les condicions de l’amat són que sia vertader, liberal, piadós, just a son amic.

34

Encercava l’amic devoció en los plans, per veer si era servit son amat; e atrobà’n defalliment en cascú d’aquests llocs. E per açò cavà en la terra, si hi atrobaria lo compliment, pus que per terra devoció ha defalliment.

35

—Digues, aucell qui cantes d’amor al meu amat, per què em turmenta ab amor, qui m’ha pres ha ésser son servidor?

Respòs l’aucell:

—Si no sostenies treballs per amor, ab què amaries ton amat?

36

Consirós anava l’amic en les carreres de son amat, e ensepegà e caec enfre espines, les quals li foren semblants que fossen flors, e que son llit fos d’amors.

37

Demanaren a l’amic si camiaria per altre son amat. Respòs, e dix:

—E qual altre és mellor ni pus noble que sobiran bé, eternal, infinit en granea, poder, saviea, amor, perfecció?

38

Cantava e plorava l’amic cants de son amat, e deïa que pus ivaçosa cosa és amor en coratge d’amador, que llamp en resplandor, ni tro en oïment; e pus viva és aigua en plor que en ondes de mar; e pus prop és sospir a amor que neu a blancor.

39

Demanaren a l’amic, per què era son amat gloriós. Respòs:

—Per ço cor és glòria.

Digueren-li per què era poderós. Respòs:

—Per ço cor es poder.

Ni per què és savi:

—Per ço cor és saviea.

Ni per què és amable:

—Per ço cor és amor.

40

Llevà’s matí l’amic, e anava cercant son amat; e atrobà gents qui anaven per la via, e demanà si havien vist son amat. Respongueren-li dient quan fo aquella hora que son amat fo absent a sos ulls mentals. Respòs l’amic, e dix:

—Anc, pus haguí vist mon amat en mos pensaments, no fo absent a mos ulls corporals, cor totes coses visibles me representen mon amat.

41

Ab ulls de pensaments, llanguiments, de sospirs, e de plors, esguardava l’amic son amat; e ab ulls de gràcia, justícia, pietat, misericòrdia, liberalitat, l’amat esguardava son amic. E l’aucell cantava lo plaent esguardament damunt dit.

42

Les claus de les portes d’amor són daurades de consirers, sospirs e plors, e el cordó de les claus és de consciència, contricció, devoció, satisfació; e el porter és de justícia, misericòrdia.

43

Tocava l’amic a la porta de son amat ab colp d’amor e esperança. Oïa l’amat lo colp de son amic ab humilitat, pietat, paciència, caritat. Obriren les portes deïtat e humanitat. E entrava l’amic veer son amat.

44

Propietat e comunitat s’encontraren, e mesclaren-se per ço que fos amistat enfre l’amic e l’amat.

45

Dos són los focs qui escalfen l’amor de l’amic: la un es bastit de desigs, plaers e cogitacions; l’altre és compost de temor, llanguiment, e de llàgrames e de plors.

46

Desirà l’amic soliditat, e anà estar tot sol per ço que hagués companyia de son amat, ab lo qual està sol enfre les gents.

47

Estava l’amic tot sol, sots la ombra de un bell arbre. Passaren hòmens per aquell lloc, e demanaren-li per què estava sol. E l’amic respòs que sol fo quan los hac vists e oïts, e que d’abans era en companyia de son amat.

48

Ab senyals d’amor se parlaven l’amic e l’amat; e ab temor, pensaments, llàgremes e plors recontava l’amic a l’amat sos llanguiments.

49

Dubtà l’amic que son amat no li fallís a ses majors necessitats; e desenamorà l’amat son amic. E hac contricció, penediment, l’amic en son cor; e l’amat reté al cor de l’amic esperança, caritat; e als ulls llàgremes e plors, per ço que retornàs amor en l’amic.

50

Eguals coses són propinqüitat e llunyedat, enfre l’amic e l’amat. Car enaixí con mesclament d’aigua e de vi, se mesclen les amors de l’amic e l’amat; e enaixí con calor e llugor, s’encadenen llurs amors; e enaixí con essència e ésser, se convénen e s’acosten.

51

Dix l’amic a son amat:

—En tu és mon sanament e mon llanguiment; e on pus fortment me sanes, pus creix mon llanguiment, e on pus me llangueixs, major sanitat me dónes.

Respòs l’amat:

—La tua amor és segell e empremta on mostres los meus honraments a les gents.

52

Veïa’s pendre l’amic, e lligar, e ferir e auciure per amor de son amat. Demanaren-li aquells qui el turmentaven:

—On és ton amat?

Respòs:

—Ve’l-vos en lo muntiplicament de mes amors e en la sustentació que em fa de mos turments.

53

Dix l’amic a l’amat:

—Anc no fugí ni em partí de tu a amar, depús que t’hac conegut; car en tu e per tu e ab tu fui on que fos.

Respòs l’amat:

—Ni jo, depús que tu m’haguist conegut e amat, no t’oblidé, ni null temps no fiu contra tu engan ni falliment.

54

Anava l’amic per una ciutat com a foll, cantant de son amat; e demanaren-li les gents si havia perdut son seny. Respòs que son amat havia pres son voler, e que ell li havia donat son enteniment; per açò era-li romàs tan solament lo remembrament, ab què remembrava son amat.

55

Dix l’amat:

—Miracle és contra amor de amic, qui s’adorm oblidant son amat.

Respòs l’amic:

—E miracle és contra amor d’amat, si l’amat no desperta l’amic, pus que l’ha desirat.

56

Pujà-se’n lo cor de l’amic en les altees de l’amat, per ço que no fos embargat a amar en l’abís d’aquest món. E con fo a l’amat, contemplà’l ab dolçor e plaer; e l’amat baixà’l a aquest món, per ço que el contemplàs ab tribulacions e ab llanguiments.

57

Demanaren a l’amic:

—Quals són tes riquees?

Respòs:

—Les pobretats que sostenc per mon amat.

—E qual és ton repòs?

—Lo llanguiment que em dóna amor.

—E qui és ton metge?

—La confiança que he de mon amat.

—E qui és ton maestre?

Respòs, e dix que les significances que les creatures donen de son amat.

58

Cantava l’aucell en un ram de fulles e de flors, e lo vent menava les fulles e aportava odors de les flors. Demanava l’amic a l’aucell què significava lo moviment de les fulles ni la odor de les flors. Respòs:

—Les fulles signifiquen, en llur moviment, obediència; e la odor, sofrir e malanança.

59

Anava l’amic desirant son amat, e encontrà’s ab dos amics qui ab amor e ab plors se saludaren, e s’abraçaren e es besaren. Esmortí’s l’amic: tan fortment li remembraren los dos amics son amat.

60

Cogità l’amic en la mort, e hac paor tro que remembrà son amat. E cridà a les gents qui li estaven davant:

—Ah, senyors! Amats per ço que mort ni perills no temats, a honrar mon amat.

61

Demanaren a l’amic on començaren primerament ses amors. Respòs que en les noblees de son amat; e que d’aquell començament s’enclinarien a amar si mateix e son proïsme, e en desamar engan e falliment.

62

—Digues, foll: si et desamava ton amat, què faries?

Respòs, e dix que amaria, per ço que no morís, com sia cosa que desamor sia mort, e amor sia vida.

63

Demanaren a l’amic quina cosa era perseverança. Dix que perseverança era benaurança e malfiança en amic perseverant en amar, honrar, servir son amat ab fortitudo, paciència, esperança.

64

Dix l’amic a son amat que el pagàs del temps en què l’havia servit. Contà l’amat los pensaments, e els desigs, e els plors, e els perills, e els treballs que havia sostenguts son amic per sa amor; e afigí l’amat, en aquell compte, eternal benaurança, e donà si mateix en paga, a son amic.

65

Demanaren a l’amic qual cosa era benanança. Respòs que malanança sostenguda per amor.

66

—Digues, foll: quina cosa es malanança?

—Membrança de les deshonors qui són fetes a mon amat, digne de tots honraments.

67

Remirava l’amic un lloc en lo qual havia vist son amat, e deïa:

—Ah, lloc qui em representes les belles costumes de mon amat! Diràs a mon amat que io sostenc per son amor, treball e malanança.

Respòs lo lloc:

—Con en mi era ton amat, soferia per ta amor major treball e malanança que tots los altres treballs ni les altres malanances que amor pot donar a sos servidors.

68

Deïa l’amic a son amat:

—Tu est tot, e per tot, e en tot; e ab tot tu vull tot, per ço que haja e sia tot mi.

Respòs l’amat:

—No em pots haver tot sens que tu no sies de mi.

E dix l’amic:

—Hages-me tot, e jo tu tot.

Respòs l’amat:

—Què haurà ton fill, ton frare e ton pare?

Dix l’amic:

—Tu est tal tot, que pots abundar a ésser tot de cascú qui es dóna a tu tot.

69

Estenc e perllongà l’amic sos pensaments en la granea e en la durabletat de son amat, e no hi atrobà començament, ni mijà ni fi. E dix l’amat:

—Què mesures, foll?

Respòs l’amic:

—Mesur menor ab major, e defalliment ab compliment, e començament amb infinitat, eternitat, per ço que humilitat, paciència, caritat, esperança, ne sien pus fortment en ma membrança.

70

Les vies d’amor són llongues e breus per ço cor amor és clara, pura, nédea, e vera, subtil, simple, forts, diligent, llugorosa, abundosa de novells pensaments e de antics remembraments.

71

Demanaren a l’amic quals són los fruits d’amors. Respòs:

—Plaers, cogitaments, desigs, sospirs, ànsies, treballs, perills, turments, llanguiment. Sens aitals fruits no es lleixa amor tocar a sos servidors.

72

Estaven moltes gents davant l’amic, qui es clamava de son amat con no creixia ses amors; e clamava’s d’amor con li donava treballs ni dolors. Escusà’s l’amat dient que los treballs d’on acusava amor eren muntiplicaments d’amors.

73

—Digues, foll, con no parles, ni què és ço en què estàs consirós?

Respòs:

—En les bellees de mon amat, e en lo ressemblament de les benaurances e de les dolors que m’aduen e em donen amors.

74

—Digues, foll: qual cosa fo enans: o ton cor, o amor?

Respòs, e dix que en un temps foren son cor e amor; cor si no ho fossen, lo cor no fóra creat a amar, ni amor no fóra creada a cogitar.

75

Demanaren al foll on començà enans sa amor: o en los secrets de son amat, o en revelar-los a les gents. Respòs, e dix que amor no hi fa null departiment, con és en son compliment; car ab secret té l’amic secret los secrets de son amat, e ab secret los revela, e ab revelació los té secrets.

76

Secret d’amor sens revelació, dóna passió e llanguiment; e revelar amor dóna temor per frevor. E per açò l’amic en totes maneres ha llanguiment.

77

Apellà amor sos amadors, e dix-los que li demanaren los dons que li eren pus desirables e pus plaents. E ells demanaren a amor que els vestits e els ornàs de sos afaiçonaments, per ço que fossen a l’amat pus agradables.

78

Cridà l’amic en alt a les gents, e dix que amor los manava que amassen en anant e en seent, e en vetlant e en dorment, e en parlant e en callant, e en comprant e en venent, e en plorant e en rient, e en plaer e en llanguiment, e en guanyant e en perdent; e en qualsque coses faessen, en totes amassen, cor d’amor n’havien manament.

79

—Digues foll, quan venc en tu amor?

Respòs:

—En aquell temps que m’enriquí, e em poblà mon cor de pensaments, desirers, sospirs, llanguiments, e abundà mos ulls de llàgremes e de plors.

—Què t’aportà amor?

—Belles faiçons, honraments, e valors de mon amat.

—En què vengren?

—En membrança e en enteniment.

—Ab què els reebist?

—Ab caritat, esperança.

—Ab què els guardes?

—Ab justícia, prudència, fortitudo, temprança.

80

Cantava l’amat e deïa que poc sabia l’amic d’amor si havia vergonya de lloar son amat, ni si el temia honrar en aquells llocs on pus fortment és deshonrat; e poc sap d’amar qui s’enuja de malanança; ni qui es desespera de son amat no fa concordança d’amor e esperança.

81

Tramès lletres l’amic a son amat, en les quals li dix si havia altre amador qui li ajudàs a portar e a soferir los greus afanys que sosté per sa amor. E l’amat rescrisc a son amic dient que no ha ab què faça vés ell injúria ni falliment.

82

Demanaren a l’amat, de la amor de son amic. Respòs que l’amor de son amic és mesclament de plaer e malanança, e de temor, ardiment.

83

Demanaren a l’amic, de la amor de l’amat. Respòs que la amor de son amat és influència de infinida bonea, eternitat, poder, saviea, caritat, perfecció; la qual influència ha l’amat a l’amic.

84

—Digues, foll: quina cosa és meravella?

Respòs:

—Amar més les coses absents que les presents; e amar més les coses vesibles, corruptibles, que les invisibles, incorruptibles.

85

Encercava l’amic son amat, e atrobà un home qui moria sens amor; e dix que gran damnatge era d’home qui moria a nulla mort sens amor. E per açò dix l’amic a l’home qui moria:

—Digues: per què mors sens amor?

Respòs:

—Per ço cor sens amor vivia.

86

Demanà l’amic a son amat qual cosa era major: o amor o amar. Respòs l’amat, e dix que, en creatura, amor és l’arbre e amar és lo fruit, e els treballs e els llanguiments són les flors e les fulles; e en Déu, amor e amar són una cosa mateixa, sens negun treball, llanguiment.

87

Estava l’amic en llanguiments e en tristícia per sobreabundància de pensaments; e tramès precs a son amat que li trametés un llibre on fossen escrites ses faiçons, per ço que li donàs alcun remei. L’amat tramès aquell llibre a son amic e doblaren a l’amic sos treballs e sos llanguiments.

88

Malalte fo l’amic per amar, e entrà’l veer un metge qui muntiplicà ses llangors e sos pensaments; e sanat fo l’amic en aquella hora.

89

Apartaren-se l’amic e amor, e tenien solaç de l’amat; e representà’s l’amat. Plorà l’amic, e esvaneí’s amor en l’esmortiment de l’amic. Reviscolà l’amat son amic con li remembrà ses faiçons.

90

Deïa l’amic a l’amat que per moltes carreres venia a son cor e es representava a sos ulls; e per molts noms lo nomenava sa paraula; mas la amor ab què l’avidava e el mortificava no era mas una, tan solament.

91

Entresenya’s l’amat, a son amic, de vermells e novells vestiments; e estén sos braços per ço que l’abraç, e enclina son cap per ço que li do un besar, e està en alt per ço que el pusca atrobar.

92

Absentà’s l’amat a son amic, e encercava l’amic son amat ab memòria e ab enteniment, per ço que el pogués amar. Atrobà l’amic son amat; demanà-li on havia estat. Respòs:

—En la absència de ton remembrament e en la innorància de ta intel·ligència.

93

—Digues, foll: has vergonya de les gents con te veen plorar per ton amat?

Respòs que vergonya sens pecat és per defalliment, qui no sap amar.

94

Sembrava l’amat en lo cor de l’amic desigs, sospirs, virtuts e amors. Regava l’amic les sements ab llàgremes e ab plors.

95

Sembrava l’amat en lo cos de l’amic treballs, tribulacions, llanguiments. Sanava l’amic son cos ab esperança, devoció, paciència, consolacions.

96

A una gran festa tenc l’amat gran cort de molts honrats barons, e féu grans convits e grans dons. Venc l’amic a aquella cort; dix-li l’amat:

—Qui t’ha apellat a venir a ma cort?

Respòs l’amic:

—Necessitat e amors m’han fet venir veer tes faiçons e tos capteniments.

97

Demanaren a l’amic de qui era. Respòs:

—D’amor.

—De què est?

—D’amor.

—Qui t’ha engenrat?

—Amor.

—On nasquist?

—En amor.

—Qui t’ha nodrit?

—Amor.

—De què vius?

—D’amor.

—Com has nom?

—Amor.

—D’on véns?

—D’amor.

—On vas?

—A amor.

—On estàs?

—En amor.

—Has altra cosa mas amor?

Respòs:

—Hoc, colpes e torts contra mon amat.

—Ha en ton amat perdó?

Dix l’amic que en son amat era misericòrdia e justícia, e per açò era son hostal enfre temor e esperança.

98

Absentà’s l’amat a l’amic, e encercà’l l’amic ab sos pensaments; e demanava’l a les gents ab llenguatge d’amor.

99

Atrobà l’amic son amat qui estava menyspreat enfre les gents, e dix a l’amat que gran injúria era feta a sos honraments. Respòs l’amat, e dix que ell prenia deshonors per fretura de fervents e devots amadors. Plorà l’amic e muntiplicaren ses dolors; aconsolava’l l’amat mostrant-li sos capteniments.

100

Lo llum de la cambra de l’amat venc inluminar la cambra de l’amic, per ço que en gitàs tenebres, e que la omplís de plaers e de llangors e de pensaments. E l’amic gità de sa cambra totes coses, per ço que hi cabés son amat.

101

Demanaren a l’amic quin senyal faïa son amat en son gamfanó. Respòs que de home mort. Dixeren-li per què faïa aital senyal. Respòs:

—Per ço car fo home mort, crucificat, e per ço que aquells qui es gaben que són sos amadors, seguesquen son esclau.

102

Venc l’amat albergar en l’hostal de son amic, e lo majordome demanà-li ostalatge. Mas l’amic dix que son amat devia ésser albergat en perdó.

103

Acompanyaren-se memòria e volentat, e pujaren en lo munt de l’amat, per ço que l’enteniment s’exalçàs, e l’amor se doblàs en amar l’amat.

104

Tots jorns són sospirs e plors missatges enfre l’amic e l’amat, per ço que sia enfre ambdós solaç, companyia, e amistat, e benvolença.

105

Enyorava l’amic son amat, e tramès-li sos pensaments, per ço que li aportassen de son amat la benanança en la qual l’havia tengut llongament.

106

Benefici donà l’amat a son amic, de plors, sospirs, llangors, pensaments e dolors; ab lo qual benefici servia l’amic son amat.

107

Pregà l’amic son amat que li donàs llarguea, pau, honrament en est món, e l’amat demostrà see faiçons al remembrament e l’enteniment de l’amic, e donà’s a la volentat per object.

108

Demanaren a l’amic en què està honrament. Respòs que en entendre e amar son amat. E demanaren-li en què està deshonor. Respòs que en oblidar, desamar son amat.

109

—Turmentava’m amor tro que li hac dit que tu eres present als meus turments; adoncs amor afluixà mos llanguiments, e tu, per guardó, muntipliquist amor, qui em doblà mos turments.

110

—Encontré en la via d’amor, amador qui no parlava; ab plors, magres faiçons, llanguiments acusava amor, e blasmava. Escusava’s amor ab lleialtat, esperança, paciència, devoció, fortitudo, temprança, benanança. E per açò blasmé l’amador, qui d’amor se clamava, pus que tan nobles dons li donava amor.

111

Cantava l’amic e deïa:

—Oh, con gran malanança és amor! Ah, con gran benanança és amar mon amat, qui ama sos amadors ab infinida amor, eternal, complida en tots acabaments!

112

Anava l’amic en una terra estranya on cuidava atrobar son amat, e en la via assaltejaren-lo dos lleons. Paor hac de mort l’amic, per ço cor desirava viure per servir son amat; e tramès son remembrament a son amat, per ço que amor fos a sos traspassaments; per la qual amor mills pogués sostenir la mort. Dementre que l’amic remembrava l’amat, los lleons vengren humilment a l’amic, al qual lleparen les llàgremes de sos ulls qui ploraven, e les mans e els peus li besaren. E l’amic anà en pau encercar son amat.

113

Anava l’amic per munts e per plans, e no podia atrobar portal per on pogués eixir del carçre d’amor qui llongament havia tengut en presó son cos, e sos pensaments, desirers e plaers.

114

Dementre que l’amic anava enaixí treballant, atrobà un ermità qui dormia pres d’una bella font. Despertà l’amic l’ermità, dient si havia vist, en somniant, son amat. Respòs l’ermità, e dix que egualment eren encarcerats sos pensaments en lo carçre d’amor, en vetllant e en dorment. Molt plac a l’amic con havia trobat companyó en presó; e ploraren amdós cor l’amat no havia molts d’aitals amadors.

115

No ha en l’amat nulla cosa en què l’amic no haja ànsia e tribulació, ni l’amic no ha cosa en si en què l’amat no haja plaer e senyoria; e per açò l’amor de l’amat és en acció, e l’amor de l’amic en llanguiment, passió.

116

En un ram cantava un aucell, e deïa que ell daria un novell pensament a amador que li en donàs dos. Donà l’aucell lo novell pensament a l’amic, e l’amic donà’n dos a l’aucell, per ço que alleujàs sos turments; e l’amic sentí muntiplicades ses dolors.

117

Encontraren-se l’amic e l’amat, e foren testimonis de llur encontrament saluts, abraçaments, e besars, e llàgremes, e plors. E demanà l’amat a l’amic, de son estament; e l’amic fo embarbesclat en presència de son amat.

118

Contrastaren-se l’amic e l’amat, e pacificaren-los llurs amors; e fo questió qual amor hi més major amistat.

119

Amava l’amic tots aquells qui temien son amat; e havia temor de tots aquells que no temien son amat; e per açò fo questió qual era major en l’amic: o amor, o temor.

120

Jurcava l’amic a seguir son amat e passava per una carrera on havia un mal lleó qui auceïa tot home qui en passava pererosament e sens devoció.

121

Deïa l’amic:

—Qui no tem mon amat, a tembre li cové totes coses; e qui tem mon amat audàcia e ardiment li cové en totes coses.

122

Demanaren a l’amic de ocasió, e dix que ocasió és plaer en penitència, e enteniment en consciència, e esperança en paciència, e sanitat en abstinència, consolació en remembrament, e amor en diligència, e lleialtat en vergonya, e riquea en pobretat, e pau en obediència, e guerra en malvolença.

123

Enllumenà amor lo nuvolat qui es més enfre l’amic e l’amat; e féu-lo enaixí llugorós e resplendent con és la lluna en la nit, l’estel en l’alba, e lo sol en lo dia, e l’enteniment en la volentat; e per aquell nuvolat tan llugorós se parlen l’amic e l’amat.

124

Demanaren a l’amic quals tenebres són majors. Respòs que la absència de son amat. Demanaren-li qual és la major resplandor, e dix que la presència de son amat.

125

Lo senyal de l’amat apar en l’amic, qui per amor és en tribulacions, sospirs e plors, pensaments, e en menyspreament de les gents.

126

Escrivia l’amic aquestes paraules:

—Alegre és mon amat, car a ell tramet mos pensaments e per ell ploren mos ulls, e sens llanguiments no viu, ni sent, ni veig, ni oig, ni he odoraments.

127

—Ah, enteniment, volentat! Lladrats, e despertats los grans cans qui dormen oblidant mon amat. Ah, ulls! Plorats. Ah, cor! Sospirats. Ah memòria! Membrats la deshonor de mon amat, la qual li fan aquells qui ell ha tan honrats.

128

—Muntiplica la enemistat qui és enfre les gents e mon amat, e promet dons e guardons mon amat, e menaça ab justícia, saviea. E memòria e volentat menyspreen ses menaces e sos prometiments.

129

Acostava’s l’amat a l’amic per ço que l’aconsolàs e el conhortàs dels llanguiments que sostenia, e dels plors que havia; e, on més l’amat a l’amic s’acostava, pus fortment plorava e llanguia l’amic per les deshonors que planyia de son amat.

130

Ab ploma d’amor e ab aigua de plors, e en carta de passió, escrivia l’amic unes lletres a son amat, en les quals li deïa que devoció se tardava e amor se moria, e falliment e error muntiplicaven sos enemics.

131

Nuaven-se les amors de l’amic e l’amat ab membrança, enteniment, volentat, per ço que l’amic e l’amat no es partissen; e la corda en què les dues amors se nuaven era de pensaments, llanguiments, sospirs e plors.

132

Jaïa l’amic en llit d’amor. Los llençols eren de plaers, e lo cobertor era de llanguiments, e el coixí era de plors. E era questió si el drap del coixí era del drap dels llençols o del cobertor.

133

Vestia l’amat son amic mantell, cota, gonella; e capell li faïa d’amor, e camisa de pensaments, e calces de tribulacions, e garlanda de plors.

134

Pregava l’amat son amic que no l’oblidàs. Deïa l’amic que no el podia oblidar, pus que no el podia innorar.

135

Deïa l’amat que en aquells llocs on és més temut a lloar, lo lloàs e l’escusàs. Deïa l’amic que d’amor lo bastàs. Responia l’amat que per sa amor s’era encarnat e penjat per morir.

136

Deïa l’amic al seu car amat que li mostràs manera con lo pogués fer conèixer e amar e lloar a les gents. Omplí l’amat son amic de devoció, paciència, caritat, tribulacions, pensaments, sospirs e plors, e en lo cor de l’amic fo audàcia en lloar son amat, e en sa boca foren llaors de son amat, e en sa volentat fo menyspreament de lo blasme de les gents qui jutgen falsament.

137

Deïa l’amic a les gents aquestes paraules:

—Qui vertaderament remembra mon amat, oblida en les circumstàncies de son remembrament totes coses; e qui totes coses oblida per membrar son amat, de totes coses lo defèn mon amat, e part li dóna de totes coses.

138

Demanaren a l’amic de què naixia amor, ni de què vivia, ni per què moria. Respòs l’amic que amor neixia del remembrament, e vivia de intel·ligència, e moria per oblidament.

139

Oblidà l’amic tot ço qui és dejús lo sobirà cel, per ço que l’enteniment pogués pus alt pujar a conèixer l’amat, lo qual la volentat desija preïcar, contemplar.

140

Anava’s l’amic combatre per honrar son amat, e menà en sa companyia fe, esperança, caritat, justícia, prudència, fortitudo, temprança, ab què vencés los enemics de son amat; e fóra vençut l’amic si no li ajudàs son amat a significar ses nobilitats a son amic.

141

Passar volia l’amic a la darrerana fi per la qual amava son amat, e les altres fins donaven-li embargament en son passatge; e per açò llongs desigs e pensaments daven a l’amic tristícia e llanguiment.

142

Gabava’s e alegrava’s l’amic en les noblees de son amat; llanguia l’amic per sobrecogitacions e pensaments. E era questió quals sentia pus fortment: o els plaers, o els turments.

143

Missatge era l’amic als prínceps crestians, e als infeels, per son amat, per ço que els mostràs la art e els començaments a conèixer, amar l’amat.

144

Si veus amador honrat de nobles vestiments, honrat per vanaglòria, gras per menjar e dormir, sàpies que en aquell veus damnació e turments. E si veus amador pobrement vestit, menyspreat per les gents, descolorit e magre per dejunar e vetllar, sàpies que en aquell veus salvació e perdurable benedicció.

145

Plany-se l’amic, e clama’s lo cor de calor d’amor. Mor-se l’amic, plora’l l’amat, e dóna-li consolació de paciència, esperança, guaardó.

146

Plorava l’amic per ço que havia perdut, o no era qui el pogués consolar per ço car sos perdiments eren inrecuperables.

147

Creada ha Déus la nit a cogitar e a vetllar l’amic en les noblees de son amat; e cuidava’s l’amic que l’hagués creada a reposar e a dormir aquells qui són treballats per amor.

148

Escarnien e reprenien les gents l’amic per ço cor anava con a foll per amor. E l’amic menyspreava llurs escarns, e reprenia les gents per ço cor no amaven son amat.

149

Deia l’amic:

—Vestit són de drap, vilment, mas amor vest de plaers, pensaments, mon cor, e lo cos de plors, llanguiments, passions.

150

Cantava l’amat, e deia:

—Endrecen-se los meus lloadors en lloar mes valors; e los enemics de mos honraments turmenten-los e han-los en menyspreament. E per açò he tramès a mon amic que planga e plor ma deshonor. E els seus plants e els seus plors són nats de mes amors.

151

Jurava l’amic a l’amat que per sa amor amava e sostenia treballs e passions, e per açò pregava l’amat que l’amàs, e de sos treballs passió hagués. Jurà l’amat que natura e proprietat era de sa amor que amàs tots aquells qui l’amassen, e que hagués pietat d’aquells qui per sa amor treball sostenien. Alegrà’s l’amic, e consolà’s en la natura e en la proprietat essencial de son amat.

152

Vedà la paraula l’amat a son amic, e aconsolava’s l’amic en l’esguardament de son amat.

153

Tant plorà e cridà l’amic a son amat, tro que l’amat davallà de les altees sobiranes dels cels, e venc en terra plorar, e plànyer, e morir per amor, e per nodrir los hòmens a amar, e a conèixer, lloar, sos honraments.

154

Blasmava l’amic los crestians con no meten lo nom de son amat, Jesucrist, primerament en llurs lletres, per ço que li faessen la honor que els sarraïns fan a Mafumet, qui fo home galiador, al qual fan honor con lo nomenen primerament en llurs lletres.

155

Encontrà l’amic un escuder qui anava consirós e era magre, descolorit e pobrement vestit; e saludà l’amic dient que Déus l’endreçàs a trobar son amat. E l’amic li demanà en què l’havia conegut. E l’escuder li dix que los uns secrets d’amors revelen los altres, e per açò han coneixença, los amadors, los uns dels altres.

156

Les noblees e els honraments e les bones obres de l’amat són tresors e riquees de l’amic; e lo tresor de l’amat són los pensaments, e els desigs, e els turments, e els plors, e els llanguiments que l’amic sosté per honrar e amar son amat.

157

Grans hosts e grans companyes se són ajustades de espirits d’amors, e porten senya d’amor, on és la figura e el senyal de llur amat; e no volen menar en llur companyia null home qui sia sens amor, per ço que llur amat no hi prenga deshonor.

158

Los hòmens qui es depenyen folls per ajustar diners, mouen l’amic a ésser foll per amor; e la vergonya que l’amic ha de les gents a anar con a foll, dóna manera a l’amic d’on haja amor e preu de les gents. E per açò és questió qual dels dos moviments és major ocasió d’amor.

159

En tristícia ha amor més l’amic per sobrecogitaments; e cantà l’amat e alegràs l’amic con l’hac oït. E fo questió qual dels dos fo major ocasió a muntiplicar amor en l’amic.

160

En los secrets de l’amic són revelats los secrets de l’amat, e en los secrets de l’amat són revelats los secrets de l’amic. E és questió qual dels dos secrets és major ocasió de revelació.

161

Demanaren al foll per quals senyals era conegut son amat. Respòs, e dix que per misericòrdia, pietat, estant en volentat essencialment, sens negú camiament.

162

Per la especial amor que l’amic havia a l’amat, amava lo bé comú sobre lo bé especial, per ço que comunament fos son amat conegut, lloat, desirat.

163

Amor e desamor s’encontraren en un verger on parlaven secretament l’amic e l’amat; e amor demanà a desamor per qual entenció era venguda en aquell lloc, e respòs desamor que per desenamorar l’amic e per deshonrar l’amat. Molt desplac a l’amat e a l’amic ço que deïa desamor; e multiplicaren amor per ço que vencés e destruís desamor.

164

—Digues, foll: ¿en què ets sents major volentat: o en amar, o en aïrar?

Respòs que en amar, per ço cor aïrava per tal que pogués amar.

165

—Digues, amador, en què has més de enteniment: o en entendre veritat, o falsetat?

Repòs que en entendre veritat.

—Per què?

—Car entén falsetat per ço que pusca mills entendre veritat.

166

Apercebé l’amic que era amat per son amat, e demanà a l’amat si sa amor e sa misericòrdia eren en ell una cosa mateixa. Atorgà l’amat que, en sa essència, no han diferència sa amor ni sa misericòrdia. E per açò dix l’amic per què el turmentava sa amor, e per què no el guaria sa misericòrdia de ses llangors. E respòs l’amat que la misericòrdia li donà les llangors per ço que ab aquelles honràs pus perfetament sa amor.

167

L’amic volc anar en una terra estranya per honrar son amat, e volc-se desmarxar per ço que no fos pres en lo camí. E tant no poc desmarxar de sos ulls plors, ni de sa cara magres faiçons e groga color, ni de son cor plants, pensaments, sospirs, tristícia, llanguiments, e per açò fo pres en lo viatge, e lliurat a turments per los enemics de son amat.

168

Estava pres l’amic en lo carçre d’amor. Pensaments, desigs e remembraments lo guardaven e l’encadenaven, per ço que no fugís a son amat; llanguiments lo turmentaven; paciència, esperança lo consolaven. Morira’s l’amic; mas l’amat li demostrà son estament, e reviscolà l’amic.

169

Encontrà l’amic son amat. Conec l’amic son amat, e plorà. Reprès l’amat son amic per ço cor no plorava ans que l’hagués conegut, e demanà-li en què l’havia conegut, pus que no plorava. Respòs l’amic que en lo remembrament e en l’enteniment, e en sa volentat, on fo multiplicament encontinent que fo present a sos ulls corporals.

170

Demanà l’amat a l’amic què era amor. Respòs que presència de faiçons e de paraules d’amat en cor sospirant d’amador, e llanguiment per desig e per plors en cor d’amic.

171

Amor és bulliment d’audàcia e de temor per frevor; e amor és final volentat a desirar son amat. E amor és aquella cosa qui aucís l’amic con oí cantar de les bellees de son amat. E amor és ço que és ma mort, e en què està tots jorns ma volentat.

172

Devoció e enyorament trameteren, per missatgers, pensaments al cor de l’amic, per ço que pujàs l’aigua als ulls qui volien cessar dels plors en los quals havien llongament estats.

173

Deïa l’amic:

—Si vosaltres, amadors, volets foc, venits a mon cor e encenets vostres llànties; e si volets aigua, venits als meus ulls, qui decorren de llàgremes; e si volets pensaments d’amor, venits-los pendre a mes cogitacions.

174

Esdevenc-se un dia que l’amic cogitava en la gran amor que havia a son amat, e en los grans treballs e perills en què havia estat llongament per sa amor; e considerà que sos guaardons fossen grans. Dementre que l’amic cogitava en esta manera, ell remembrà que pagat l’havia son amat, per ço cor l’havia enamorat de ses faiçons, e cor per sa amor li havia donats llanguiments.

175

Torcava l’amic sa cara e sos ulls de plors que sostenia per amor, per ço que no descobrís los llanguiments que li donava son amat; lo qual dix a son amic per què celava los senyals d’amor als altres amadors, los quals li havia donats per ço que l’enamoràs de honrar ses valors.

176

—Digues, home qui vas con a foll per amor, tro a quant de temps seràs serf e sotsmès a plorar e a sostenir treballs e llanguiments?

Respòs:

—Tro al temps que mon amat, de l’ànima e del cos farà en mi departiment.

177

—Digues foll: has diners?

Respòs:

—He amat.

—Has viles, ni castells, ni ciutats, comdats ni dugats?

Respòs:

—He amors, pensaments, plors, desirers, treballs, llanguiments, qui són mellors que emperis ni regnats.

178

Demanaren a l’amic en què coneixia la sentència de son amat. Respòs que en la egualtat de plaers e llanguiments, a la qual son amat jutjava sos amadors.

179

—Digues, foll, qui sap més d’amor: o aquell que n’ha plaer, o aquell que n’ha treballs e llanguiments?

Respòs, e dix que la u sens l’altre no en pot haver coneixença.

180

Demanaren a l’amic per què no s’escusava dels falliments e de los falsos crims que les gents l’acusaven. Respòs que a escusar havia son amat que les gents blasmaven falsament, e que home on pot caer engan e error, no és quaix digne de nulla escusació.

181

—Digues, foll, per què escuses amor con treballa e turmenta ton cos e ton cor?

Respòs:

—Per ço cor multiplica mos mèrits e ma benauirança.

182

Complanyia’s l’amic de son amat, con tant greument lo faïa turmentar a amor; e escusava’s l’amat muntiplicant a l’amic treballs e perills, pensaments, e llàgremes e plors.

183

—Digues, foll: per què escuses los colpables?

Respòs:

—Per ço que no sia semblant als acusants los innocents e els colpables.

184

Llevava l’amat l’enteniment a entendre ses altees, per ço que l’amic enclinàs son remembrament a membrar sos defalliments, la volentat los menyspreàs e pujàs amar los acabaments de l’amat.

185

Cantava l’amic de son amat, e deïa, que tant li portava bona volentat, que totes les coses que aïrava per sa amor li eren plaents e benanances majors que les coses que amava sens la amor de son amat.

186

Anava l’amic per una gran ciutat, e demanava si trobaria null home ab qui pogués parlar a sa guisa de son amat. E mostraren-li un home pobre qui plorava per amor e cercava companyó ab qui pogués parlar d’amor.

187

Estava l’amic pensiu e embarbesclat con podien pendre començament sos treballs, de les noblees de son amat, qui ha en si mateix tanta de benauirança.

188

Estaven les cogitacions de l’amic enfre oblidança de sos turments e enfre membrança de sos plaers; car los plaers que ha d’amor li remembren la benanança que ha per amor.

189

Demanaren a l’amic si era possible cosa que son amat lo desenamoràs. Respòs que no, dementre que la memòria membràs e l’enteniment entenés les nobleses de son amat.

190

—Digues, foll, de què es fa la major comparació e semblança?

Respòs:

—D’amic e amat.

Demanaren-li per qual raó. Respòs que per amor, qui estava enfre ambdós.

191

Demanaren a l’amat si havia haüda null temps pietat. Respòs que si no hagués haüda pietat, no hagra enamorat l’amic, ni l’hagra turmentat de sospirs e de plors, e de treballs e de llangors.

192

En un gran boscatge era l’amic, qui anava cercar son amat, e atrobà veritat e falsetat qui es contrastaven de son amat; car veritat lo lloava e falsetat lo blasmava. E per açò l’amic cridà amor que ajudàs a veritat.

193

Venc temptació a l’amic per ço que li absentàs son amat, e que la memòria se despertàs e recobràs la presència de son amat, membrant aquell pus fortment que no l’havia membrat, per ço que l’enteniment més a ensús fos llevat a entendre, e la volentat a amar, son amat.

194

Oblidà, un dia, l’amic son amat, e membrà en altre dia que l’havia oblidat. E en aquell dia en lo qual l’amic membrava que son amat oblidat havia, fo l’amic en tristícia, e en dolor, e en glòria e en benanança, per oblidament e per membrança.

195

Tan fortment desirava l’amic llaors e honraments de son amat, que dubtava que els membràs; e tan fortment aïrava les deshonors de son amat, que dubtava que les aïràs. E per açò l’amic estava embarbesclat enfre amor e temor per son amat.

196

Moria l’amic per plaer, e vivia per llanguiments; e els plaers e els turments s’ajustaven e s’unien en ésser una cosa mateixa en la volentat de l’amic. E per açò l’amic en un temps mateix moria e vivia.

197

Oblidar e innorar volgra l’amic son amat una hora tan solament per ço que hagués alcun repòs a sos llanguiments. Mas, cor li fóra passió l’oblidament e la innorància, hac paciència e exalçà son enteniment e sa memòria a contemplar son amat.

198

Tant amava l’amic son amat, que de tot ço que li deïa lo creïa, e tant lo desirava entendre, que tot ço que n’oïa dir volia entendre per raons necessàries. E per açò l’amor de l’amic estava enfre creença e intel·ligència.

199

Demanaren a l’amic qual cosa era pus lluny de son coratge; e ell respòs que desamor. E demanaren-li per qual raó. Respòs que per ço cor ço qui era pus prop a son coratge era amor, qui és contrari de desamor.

200

—Digues, foll: has enveja?

Respòs:

—Hoc, totes les vegades que oblid la llarguea e les riquees de mon amat.

201

—Digues, amador: has riquea?

Respòs que:

—Hoc: amor.

—Has pobrea?

—Hoc: amor.

—Per què?

—Per ço cor no és amor major, e cor no enamora molts amadors a honrar los honraments de mon amat.

202

—Digues, amat: on es ton poder?

Respòs:

—En lo poder de mon amat.

—Ab què t’esforces contra tos enemics?

—Ab les forces de mon amat.

—Ab què et conhortes?

—Ab los tresors eternals de mon amat.

203

—Digues, foll: ¿qual ames més: o la misericòrdia de ton amat, o la justícia de ton amat?

Respòs que tant li covenia amar e tembre justícia, que nulla majoritat de voler no devia haver en sa volentat a amar nulla cosa sobre la justícia de son amat.

204

Combatien-se colpes e mèrits en la consciència e la volentat de l’amic; e justícia, membrança, muntiplicaven consciència; e misericordia, esperança, muntiplicaven benanança en la volentat de l’amat. E per açò los mèrits vencien les colpes e torts en la penitència de l’amic.

205

Afermava l’amic que en son amat era tota perfecció; negava que en son amat no havia null defalliment. E per açò era questió qual era major: o l’afermació, o la negació.

206

Eclipse fo en lo cel, e tenebres en la terra; e per açò l’amic remembrà que pecat li havia llongament absentat son amat de son voler, per la qual absència tenebres havien exilada la llugor de son enteniment, ab lo qual se representa l’amat a sos amadors.

207

Venc amor en l’amic, a la qual amor l’amic demanà què volia. E amor li dix que ella era venguda en ell per ço que l’acostumàs e el nodrís en tal manera que, a la mort, pogués vençre sos mortals enemics.

208

Malalta fo l’amor con l’amic oblidà son amat; e malalt és l’amic, car, per sobremembrar, son amat li dóna treballs, ànsies, e llanguiments.

209

Atrobà l’amic un home qui moria sens amor. Plorà l’amic la deshonor que l’amat prenia en la mort d’aquell home qui moria sens amor, e dix a aquell home per què moria sens amor; e ell respòs que per ço cor no havia qui li hagués donada coneixença d’amor ni qui l’hagués nodrit a ésser amador. E per açò l’amic sospirà en plorant e dix:

—Ah, devoció!, quan serets major, per ço que la colpa sia menor e que lo meu amat haja molts frevents, ardits, lloadors, amadors, qui no dubten a lloar sos honraments?

210

Temptà l’amic amor, si es poria sostenir en son coratge sens que no remembràs son amat, e cessà son cor de pensar e sos ulls de plorar; e aniquilà’s amor, e romàs l’amic embarbesclat, e demanà a les gents si havien vista amor.

211

Amor, amar, amic e amat se covenen tan fortment, que una actualitat són en essència, e diverses coses són l’amic e l’amat concordants sense nulla contrarietat e diversitat de essència. E per açò l’amat és amable sobre totes altres amors.

212

—Digues, foll: per què has tan gran amor?

Respòs:

—Cor llong e perillós és lo viatge en lo qual vaig cercar mon amat. Ab gran feix lo’m cové encercar, e ivaçosament me cové anar; e totes aquestes coses no poria complir sens gran amor.

213

Vetlava, dejunava, plorava, almoina faïa, e en terres estranyes anava l’amic per ço que pogués a son amat moure sa volentat, e enamorar sos sotsmeses per honrar sos honraments.

214

Si no abasta l’amor de l’amic a moure son amat a pietat e a perdó, abasta l’amor de l’amat a donar a ses creatures gràcia e benedicció.

215

—Digues, foll: per qual cosa pots ésser pus semblant a ton amat?

Respòs:

—Per entendre a amar de tot poder les faiçons de mon amat.

216

Demanaren a l’amic si son amat havia defalliment de nulles coses, e respòs que hoc, de amadors, lloadors, a honrar ses valors.

217

Feria l’amat lo cor de son amic ab vergues d’amor per ço que li faés amar l’arbre d’on l’amat collí les vergues ab què fer sos amadors, en lo qual arbre soferí mort, e llangors e deshonors per restaurar a amor los amadors que perduts havia.

218

Encontrà l’amic son amat, e viu-lo molt noble e poderós, e digne de tot honrament; e dix-li que fortment se meravellava de les gents, qui tan poc l’amaven, e el coneixien e l’honraven, con ell ne tan digne. E l’amat li respòs dient que ell havia pres molt gran engan en ço que havia creat home per ço que en fos amat, conegut, honrat, e de mil hòmens, los cent lo temien e l’amaven tan solament, e de los cent, los noranta lo temien per ço que no els donàs pena, e los deu l’amaven per ço que els donàs glòria; e no era quaix qui l’amàs per sa bonea e sa nobilitat. Con l’amic oí aquestes paraules, plorà fortment en la deshonor de son amat, e dix:

—Amat, qui tant has donat a home e tant l’has honrat, per què home ha tant tu en oblit?

219

Lloava l’amic son amat, e deïa que ell havia traspassat on, cor ell és lla on no pot atènyer on. E per açò con demanaren a l’amic on era son amat, respòs:

—És, mas no es sabia on; emperò sabia que son amat és en son remembrament.

220

Comprà l’amat ab sos honraments un home esclau e sotsmès a pensaments, llanguiments, sospirs e plors, e demanà-li què menjava ni bevia. Respòs que ço que ell volia. Demanà-li què vestia. Respòs que ço que ell volia. Dix l’amat:

—Has gens de volentat?

Respòs que serf e sotsmès no ha altre voler mas obeir a son senyor e son amat.

221

Demanà l’amat a son amic si havia paciència. Respòs que totes coses li plaïen, e per açò no havia ab què hagués paciència; car qui no havia senyoria en sa volentat, no podia ésser impacient.

222

Amor se donava a qui es volia, e car a molts hòmens no es donava e los amadors fortment no enamorava, pus n’havia llibertat; per açò l’amic, d’amor se clamava e amor acusava a son amat. Mas amor s’escusava dient que ella no era contra franca volentat, per ço cor gran mèrit e gran glòria desirava a sos amadors.

223

Gran contrast e gran discòrdia fo enfre l’amic e amor, per ço cor l’amic s’ujava dels treballs que sostenia per amor; e era questió si era per defalliment d’amor o de l’amic. E vengren a jutjament de l’amat, lo qual puní l’amic ab llanguiment, e guaardonà-lo ab muntiplicament d’amor.

224

Questió fo si amor era pus prop a pensament o a paciència. Solvé l’amic la questió, e dix que amor és engenrada en los pensaments, e és sostentada en la paciència.

225

Veïns de l’amic són los bells capteniments de l’amat, e los veïns de l’amat son los capteniments de son amic, e los treballs e els plors que sosté per amor.

226

Volc pujar molt altament la volentat de l’amic per ço que molt amàs son amat, e manà a l’enteniment que pujàs a tot son poder; e l’enteniment ho manà al remembrament. E tots tres pujaren contemplar l’amat en sos honraments.

227

Partí’s volentat de l’amic e donà’s a l’amat; e l’amat mès en presó la volentat en l’amic, per ço que fos per ell amat e servit.

228

Deïa l’amic:

—No es cuid mon amat que jo sia departit a amar altre amat; cor amor m’ha ajustat a amar un amat tan solament.

Respòs l’amat, e dix:

—No es cuid mon amic que jo sia amat e servit per ell tan solament, ans he molts amadors per qui són amat pus fortament e pus llongament que per sa amor.

229

Deïa l’amic a son amat:

—Amable amat! Tu has mos ulls acostumats e nodrits a veer, e mes orelles a oir, tos honraments; e per açò és acostumat mon cor a pensaments, per los quals has acostumat mos ulls a plorar e mon cos a llanguir. Respòs l’amat a l’amic, e dix que sens aitals costumes e nodriments no fóra escrit en lo llibre son nom, en lo qual són escrits tots aquells qui vénen a eternal benedicció, e són delits llurs noms del llibre on són escrits aquells qui van a eternal maledicció.

230

En lo cor de l’amic s’ajusten los nobles capteniments de l’amat, e muntipliquen los pensaments e els treballs en l’amic, lo qual fóra finit e mort si l’amat muntiplicàs en los pensaments de l’amic pus de sos honraments.

231

Venc l’amat albergar a l’hostal de son amic, e féu-li son amic llit de pensaments; e servien-li sospirs e plors. E pagà l’amat son hostal, de remembraments.

232

Mesclà amor los treballs e els plaers en los pensaments de l’amic; e clamaren-se los plaers, d’aquell mesclament, e acusaren amor a l’amat; e feniren e deliren los plaers, con l’amat los hac departits dels turments que amor dóna a sos amadors.

233

Los senyals de les amors que l’amic ha a son amat són, en lo començament, plors, e en lo mig tribulacions, e en la fi mort. E per aquells senyals l’amic preïca los amadors de son amat.

234

Asoliava’s l’amic, e acompanyaven son cor pensaments, e sos ulls llàgremes e plors, e son cos afliccions e dejunis. E con l’amic tornava en la companyia de les gents, desemparaven-lo totes les coses damunt dites, e estava l’amic tot sol enfre les gents.

235

Amor és mar tribulada d’ondes e de vents, qui no ha port ni ribatge. Pereix l’amic en la mar, e en son perill pereixen sos turments e neixen sos compliments.

236

—Digues, foll: què és amor?

Respòs:

—Amor és concordança de tesòrica e de pràtica a una fi, a la qual se mou lo compliment de la volentat de l’amic, per ço que faça a les gents honrar e servir son amat.

E és questió si la fi cové pus fortment ab la volentat de l’amic qui desija ésser ab son amat.

237

Demanaren a l’amic qui era son amat. Respòs que ço qui el faïa amar, desirar, llanguir, sospirar, plorar, escarnir, morir.

238

Demanaren a l’amat qui era son amic. Respòs que aquell qui per honrar e lloar sos honraments no dubtava nulles coses, e qui a totes coses renunciava per obeir sos manaments e sos consells.

239

—Digues, foll, qual feix és pus feixuc e pus greu: o treballs per amor, o treballs per desamor?

Respòs que ho demanàs als hòmens qui fan penitència per amor de son amat o per temor dels turments infernals.

240

Adormí’s l’amic e morí amor, car no hac de què visqués. Despertà’s l’amic e reviscolà amor en los pensaments que l’amic tramès a son amat.

241

Deïa l’amic que ciència infusa venia de volentat, devoció, oració, e ciència adquisita venia de estudi, enteniment. E per açò és questió qual ciència és pus tost en l’amic, ni qual és pus agradable, ni qual és major en l’amic.

242

—Digues, foll: d’on has tes necessitats?

Respòs:

—De pensaments, e de desirar, adorar, treballar, perseverança.

—E d’on has totes aquestes coses?

Respòs:

—D’amor.

—E d’on has amor?

—De mon amat.

—E d’on has ton amat?

—De si mateix tan solament.

243

—Digues, foll: vols ésser franc de totes coses?

Respòs que hoc, exeptat son amat.

—Vols ésser catiu?

Respòs que hoc:

—De sospirs e pensaments, treballs, e perills, e exils, plors, a servir mon amat, al qual són creat per lloar ses valors.

244

Turmentava amor l’amic per lo qual turment plorava e planyia l’amic. Cridava’l son amat que s’acostàs a ell per ço que sanàs. On, pus l’amic a son amat s’acostava, pus fortment amor lo turmentava, cor més d’amor sentia. E cor més de plaers sentia on més amava, pus fortment l’amat de sos llanguiments lo sanava.

245

Malalta era amor. Metjava-la l’amic ab paciència, perseverança, obediència, esperança. Guaria l’amor, e emmalaltia l’amic. Sanava-lo l’amat donant-li remembrament de ses virtuts e de sos honraments.

246

—Digues, foll: què és solitudo?

Respòs:

—Solaç e companyia d’amic e amat.

—E què és solaç e companyia?

Respòs que solitudo estant en coratge d’amic qui no membra mas tan solament son amat.

247

Questió fo feta a l’amic on és major perill: en sostenir treballs per amor, o benanances. Acordà’s l’amic ab son amat, e dix que perills per malanances són per impaciència, e perills per benanances són per desconeixença.

248

Solvé l’amat amor, e llicencià les gents que en prenguessen a tota llur volentat; e a penes atrobà amor qui la metés en son coratge. E per açò plorà l’amic e hac tristícia de la deshonor que amor pren çajús enfre nós, per falses amadors e per hòmens desconeixents.

249

Aucís amor en lo coratge de son vertader amic totes coses, per ço que hi pogués viure e caber, e hagra mort l’amic si no hagués membrança de son amat.

250

Havia en l’amic dos pensaments: la un cogitava tots jorns en la essència e en les virtuts de son amat; e l’altre cogitava en les obres de son amat. E per açò era questió qual pensament era pus llugorós, pus agradable a l’amat e a l’amic.

251

Morí l’amic per força de gran amor. Soterrà’l en sa terra l’amat, en la qual fo l’amic resuscitat. E és questió l’amic de qual reebé major do.

252

En la presó de l’amat eren malanances, perills, llanguiments, deshonors, estranyedats, per ço que no embargassen son amic a lloar sos honraments e a enamorar los hòmens qui l’han en menyspreament.

253

Estava l’amic un dia denant molts, hòmens que son amat havia en est món massa honrats, per ço cor lo deshonraven en llurs pensaments. Aquells menyspreaven son amat e escarnien sos servidors. Plorà l’amic, tirà sos cabells, baté sa cara e rompé sos vestiments, e cridà altament:

—Fo anc fet tan gran falliment com menysprear mon amat?

254

—Digues, foll: vols morir?

Respòs que hoc:

—En los delits d’aquest món e en los pensaments dels maleïts qui obliden e deshonren mon amat; en los quals pensaments no vull ésser entès ni volgut, pus que no hi és mon amat.

255

—Si tu, foll, dius veritat, seràs per les gents ferit, e escarnit, reprès, turmentat e mort.

Respòs:

—Segons aitals paraules se segueix que si deïa falsies fos lloat, amat, servit, honrat per les gents, e defès dels amadors de mon amat.

256

Falses lloadors blasmaven un dia l’amic en presència de son amat. Havia l’amic paciència, e l’amat justícia, saviea, poder. E l’amic amà més ésser blasmat e reprès, que ésser negú dels falses blasmadors.

257

Sembrava l’amat diverses sements en lo cor de son amic, d’on neixia, e fullava e floria un fruit tan solament. E és questió si d’aquell fruit poden néixer diverses sements.

258

Sobre amor està molt altament l’amat, e dejús amor està molt baixament l’amic. E amor, qui està en lo mig, davalla l’amat a l’amic, e puja l’amic a l’amat. E del davallament e pujament pren començament la amor per la qual llangueix l’amic e és servit l’amat.

259

A la dreta part d’amor està l’amat, e l’amic està a la sinestra; e per açò, sens que l’amic no pas per amor, no pot pervenir a son amat.

260

Denant amor està l’amat, e detràs l’amat està l’amic. E per açò l’amic no pot pervenir a amor tro que ha passats sos pensaments e sos desirers per l’amat.

261

Fa l’amat a son amic dos, semblants a si mateix, amats, en honraments e valors. E enamora’s l’amic de tots tres egualment; jatsia que l’amor sia una tan solament, a significança de la unitat, una en tres amats essencialment.

262

Vestí’s l’amat del drap on era vestit son amic, per ço que fos son companyó en glòria, eternalment. E per açò l’amic desirà tots jorns vermells vestiments, per ço que el drap sia mills semblant als vestiments de son amat.

263

—Digues, foll, què faïa ton amat ans que el món fos?

Respòs:

—Covenia’s a ésser per diverses propietats eternals, personals, infinides, on són amic e amat.

264

Plorava e havia tristícia l’amic con veïa a los infeels innorantment perdre son amat; e alegrava’s en la justícia de son amat, qui turmentava aquells qui el coneixien e li eren desobedients. E per açò fo-li feta questió, qual era major: o sa tristícia, o sa alegrança, ni si havia major benanança con veïa honrar son amat, o major malanança con lo veïa deshonrar.

265

Esguardava l’amic son amat en la major diferència e concordança de virtuts, e en la major contrarietat de virtuts e de vicis, e en ésser perfecció, qui es covenen pus fortment sens defalliment e no ésser, que ab defalliment e ab no ésser.

266

Los secrets de son amat veïa l’amic, per diversitat, concordança, qui li revelaven pluralitat, unitat en son amat, per major conveniment de essència sens contrarietat.

267

Digueren a l’amic que si corrupció, qui és contra ésser, en ço qui és contra generació, qui és contra no ésser, era eternalment corrompent corromput, impossible cosa seria que no ésser ni fi se concordàs ab la corrupció ni el corromput. On, per estes paraules, l’amic viu en son amat generació eternal.

268

Si fos falsetat ço per què l’amic pot més amar son amat, fóra veritat ço per què l’amic no pot tant amar son amat; e si açò fos enaixí, seguira’s que defalliment fos de major e de veritat en l’amat, e hagra en l’amat concordança de falsetat e menor.

269

Lloava l’amic son amat, e deïa que si son amat ha major possibilitat a perfecció e major impossibilitat a imperfecció, cové que son amat sia simple, pura, actualitat en essència e en operació. On, dementre que l’amic enaixí lloava son amat, li era revelada la trinitat de son amat.

270

Veïa l’amic en nombre de un o de tres major concordança que en altre nombre, per ço cor tota forma corporal venia de no ésser a ésser, per lo nombre damunt dit. E per açò l’amic esguardava la unitat e la trinitat de son amat per la major concordança de nombre.

271

L’amic lloava lo poder, e el saber, e el voler de son amat, qui havien creades totes coses, enfora pecat; lo qual pecat no fóra sens lo poder, e el saber, e el voler de son amat; al qual pecat no són ocasió lo poder, ni el saber, ni el voler de son amat.

272

Lloava e amava l’amic son amat con l’havia creat e li havia donades totes coses, e lloava’l e amava’l con li plac pendre sa semblança e sa natura. E d’açò cové ésser feta questió, qual llaor e amor deu haver major perfecció.

273

Temptà amor l’amic, de saviea; e féu-li questió si l’amat l’amava més en pendre sa natura o en recrear-lo. E l’amic fo embarbesclat tro que respòs que la recreació se convenc a esquivar malanança, e l’encarnació a donar benanança. E de la responsió fo feta altra questió: qual fo major amor.

274

Anava l’amic demanar almoina per les portes, per ço que remembràs la amor de son amat a sos servidors, e per ço que usàs de humilitat, pobretat, paciència, qui són coses agradables a son amat.

275

Demanaren perdó a l’amic per amor de son amat; e l’amic, no tan solament perdonà, ans los donà si mateix e sos béns.

276

Ab llàgremes de sos ulls recontava l’amic la passió e la dolor que son amat sostenc per sa amor; e ab tristícia, pensaments, escrivia les paraules que deïa; e ab misericòrdia, esperança, se conhortava.

277

L’amat e amor vengren veer l’amic qui dormia. L’amat cridà a son amic, e amor lo despertà. E l’amic obeí a amor, e respòs a son amat.

278

Nodria l’amat son amic a amar, e amor ensenyava-li a perillar; e paciència l’adoctrinava con sostengués treballs per la amor d’aquell a qui s’és donat per servidor.

279

Demanava l’amat a les gents si havien vist son amic, e ells demanaren-li les calitats de son amic; e l’amat dix que son amic era ardit, temerós, ric e pobre, alegre, trist, consirós, e llanguia tots jorns per sa amor.

280

Demanaren a l’amic si volia vendre son desirer, e ell respòs que venut l’havia a son amat per un tal diner que tot lo món ne poria ésser comprat.

281

—Preïca, foll, e digues paraules de ton amat. Plora, dejuna!

Renuncià al món l’amic, e anà cercar son amat ab amor, e lloava-lo en aquells llocs on era deshonrat.

282

Bastia e obrava l’amic una bella ciutat on estegués son amat. Ab amor, pensaments, plants, plors e llanguiments la obrava; e ab plaers, esperança, devoció la ornava; e ab fe, justícia, prudència, fortitudo, temprança la guarnia.

283

Bevia l’amic amor en la font de son amat, en la qual l’amat llavà los peus a son amic, qui moltes vegades ha oblidats e menyspreats sos honraments. Per què, lo món és en defalliment.

284

—Digues, foll: què és pecat?

Respòs:

—Entenció girada e enversada contra la final entenció e raó per què mon amat ha creades totes coses.

285

Veïa l’amic que el món és creat, com sia cosa que eternitat se convenga mills ab son amat, qui és essència infinida en granea e en tota perfecció, que ab lo món, qui ha quantitat finida. E per açò, en la justícia de son amat veïa l’amic que la eternitat de son amat cové ésser davant a temps e a quantitat finida.

286

Escusava l’amic son amat a aquells qui deïen que el món és eternal, dient que son amat no hagra justícia perfeta si no retés a cascuna ànima son cos; a lo qual no fóra bastant lloc ni matèria ordinal; ni el món no fóra ordenat a una fi tan solament, si fos eternal; e si no ho fos, defallira en son amat perfecció de volentat, saviea.

287

—Digues, foll: ¿en què has coneixença que la fe catòlica sia vera, e la creença dels jueus e dels sarraïns sien en falsetat e error?

Respòs:

—En les deu condicions del Llibre del gentil e dels tres savis.

288

—Digues, foll: en què comença saviea?

Respòs:

—En fe e en devoció, qui són escala on puja l’enteniment entendre los secrets de mon amat.

—E fe e devoció, d’on han començament?

Respòs:

—De mon amat, qui inlumina fe e escalfa devoció.

289

Demanaren a l’amic qual cosa era major: o possibilitat, o impossibilitat. Respòs que possibilitat era major en creatura, e impossibilitat en son amat; con sia cosa que possibilitat e potència se concorden, e impossibilitat e actualitat.

290

—Digues, foll: qual cosa és major: o diferència, o concordança?

Respòs que lo contrari de la valor d’aquest món, la qual és desirada per los falses amadors vanaglorioses, qui volen valer havents desvalor, e per ésser perseguidors de valor.

291

—Digues, amador: què és valor?

Respòs que lo contrari de la valor d’aquest món, la qual és desirada per los falses amadors vanaglorioses, qui volen valer havents desvalor, e per ésser perseguidors de valor.

292

—Digues, foll, has vist home qui sia orat?

Respòs que ell havia vist un bisbe qui havia a sa taula molts anaps, e moltes escudelles e talladors d’argent, e havia en sa cambra moltes vestedures e gran llit, e en ses caixes molts diners; e a la porta de son palau havia pocs pobres.

293

—Foll: saps què és viltat?

Respòs:

—Vils pensaments.

—E què és lleialtat?

—Temor de mon amat, nada de caritat e de vergonya, qui tem blasme de les gents.

—E què és honrament?

Respòs:

—Cogitar mon amat, e desirar e lloar sos honraments.

294

Los treballs e les tribulacions que l’amic sostenia per amor, l’alteraren e l’enclinaren a impaciència; e reprès-lo l’amat ab sos honraments e ab sos prometiments, dient que poc sabia d’amor, que s’alterava per maltrets ni per benanança. Hac l’amic contrició e plors, e pregà son amat qui li retés amors.

295

—Foll, digues: què és amor?

Respòs que amor és aquella cosa qui los francs met en servitut e a los serfs dóna llibertat. E és questió a qual és pus prop amor: o a llibertat, o a servitut.

296

Cridava l’amat son amic, e ell li responia dient:

—Què et plau, amat, que ets ulls de mos ulls, e pensament de mos pensaments, e compliment de mos compliments, e amor de mes amors, e, encara, començament de mos començaments?

297

Amat —deïa l’amic—, a tu vaig, e en tu vaig, car m’apelles. Contemplar vaig contemplació, ab contemplació de ta contemplació. En ta virtut só, e ab ta virtut venc a ta virtut, d’on prenc vertut. Salut-te ab ta salutació, qui és ma salutació, en ta salutació, de la qual esper salutació perdurable en benedicció, en la qual beneït só en ma benedicció.

298

—Alt est, amat, en tes altees, a les quals exalces ma voluntat, exalçada en ton exalçament ab ta altea, qui exalça en mon remembrament mon enteniment, exalçat en ton exalçament, per conèixer tos honraments, e per ço que la volentat n’haja exalçat enamorament, e la memòria n’haja alta remembrança.

299

—Glòria est, amat, de ma glòria, e ab ta glòria, e en la glòria, dónes glòria a ma glòria, qui ha glòria de ta glòria. Per la qual tua glòria me són glòria, egualment, los treballs e los llanguiments qui em vénen per honrar ta glòria ab los plaers e els pensaments qui em vénen de ta glòria.

300

—Amat, en lo carçre d’amor me tens enamorat ab tes amors, qui m’han enamorat de tes amors, per tes amors e en tes amors. Cor als no est, mas amors, en les quals me fas estar sol e ab companyia de tes amors, e de tos honraments. Car tu est sol en un sol, qui són solitari ab mos pensaments, con la soliditat tua, sola en honors, m’haja sola a honrar e lloar ses valors sens temor dels desconeixements qui no t’han sol en llurs amors.

301

—Solaç est, amat, de solaç; per què en tu assolaç mos pensaments ab ton solaç qui és solaç e confort de mos llanguiments e de mes tribulacions, qui són tribulades en ton solaç con no assolaces los innorants ab ton solaç e con los coneixents de ton solaç no enamores pus fortment a honrar tos honraments.

302

Clamava’s l’amic a son senyor de son amat, e a son amat de son senyor. Deïen lo senyor e l’amat:

—Qui fa en nós departiment, qui som una cosa tan solament?

Responia l’amic e deïa que pietat de senyor e tribulació per amat.

303

Perillava l’amic en lo gran pèlag d’amor, e confiava’s en son amat, qui li acorria ab tribulacions, pensaments, llàgremes e plors, sospirs e llanguiments; per ço cor lo pèlag era d’amors, e de honrar ses honors.

304

Alegrava’s l’amic cor era son amat, cor per son ésser és tot altre ésser esdevengut, e sostentat, e obligat, e sotsmès a honrar, servir l’ésser de son amat, qui per null ésser no pot ésser delit, ni encolpat, ni minvat, ni crescut.

305

—Amat! En la tua granea fas grans mos desirers, e mos pensaments e mos treballs. Con tant és gran que tota res és gran que de tu ha membrança, e enteniment e plaer; e ta granea fa poques totes coses qui són contra tos honraments e manaments.

306

—Eternalment comença, e ha començat, e començarà mon amat; e eternalment no comença, ni ha començat, ni començarà. E aquests començaments no són contradicció en mon amat, per ço cor és eternal, e ha en si unitat e trinitat.

307

—Lo meu amat és un, e en sa unitat s’uneixen en una volentat mos pensaments e mes amors; e la unitat de mon amat abasta a totes unitats e a totes pluralitats; e la pluralitat qui és en mon amat abasta a totes unitats e pluralitats.

308

—Sobirà bé és lo bé de mon amat, qui és bé de mon bé; car és bé, mon amat sens altre bé; cor si no ho fos, mon bé fóra d’altre bé sobirà. E cor no ho és, sia doncs tot lo meu bé despès en esta vida, a honrar lo sobirà bé, cor enaixí cové.

309

—Si tu, amat, saps mi pecador, sí et fas tu piadós e perdonador. E cor ço que saps en tu és mellor que mi, doncs jo sé en tu perdó e amor, pus que tu fas saber a mi contricció, e dolor, e desirer de pendre mort per lloar ta valor.

310

—Lo teu poder, amat, me pot salvar per benignitat, pietat e perdó, e pot-me damnar per justícia e per colpes de mes falliments. Complesca ton poder ton voler en mi; cor tot és compliment, sia que em dons salvació o damnament.

311

—Amat: veritat visita la contricció de mon cor, e puja aigua a mos ulls con ma volentat la ama. E car la tua veritat és sobirana, puja veritat çajús ma volentat, a honrar tos honraments, e davalla-la a desamar mos defalliments.

312

—Anc ver no fo ço en què mon amat no fo, e fals és ço en què mon amat no és, e fals serà ço en què mon amat no serà. E per açò, de necessitat és que sia veritat tot quant serà, ni fo, ni és, si mon amat hi és; e per açò fals és qui és enver on mon amat no és, sens que no se’n segueix contradicció.

313

Creà l’amat e destruí l’amic. Jutjà l’amat, plorà l’amic. Recrea l’amat, glorià a l’amic. Fení l’amat sa operació, e romàs l’amic eternalment en companyia de son amat.

314

Per les carreres de vegetació e de sentiment, e de imaginació, e de enteniment, volentat, anava l’amic cercar son amat; e en aquelles carreres havia l’amic perills e llanguiments per son amat, per ço que exalçàs son enteniment e sa volentat a son amat, qui vol que els seus amadors l’entenen e l’amen altament.

315

Mou-se l’amic a ésser per l’acabament de son amat, e mou-se a no ésser per son defalliment. E per açò és questió qual dels dos moviments ha major apoderament en l’amic, naturalment.

316

—Posat m’has, amat, enfre mon mal e ton bé. A la tua part sia pietat, misericòrdia, paciència, humilitat, perdó, ajuda e restaurament; a la mia part sia contricció, perseverança, membrança, ab sospirs, llàgremes e plors de la tua santa passió.

317

—Amat qui em fas amar! Si no m’ajudes, per què em volguist cercar? Ni per què per mi portest tantes llangors, ni sostenguist tan greu passió? Pus tant m’has ajudat a exalçar, ajuda’m, amat, a davallar, a membrar, aïrar mes colpes e mos defalliments, per ço que mills mos pensaments pusquen pujar a desirar, honrar, lloar tes valors.

318

—Mon voler has fet franc a amar, amat, tos honraments, e a menysprear tes valors, per ço que pusques a mon voler muntiplicar tes amors.

319

—En aquesta llibertat has, amat, perillada ma volentat. Amat! En aquest perill deus remembrar ton amic, qui de sa volentat franca trau servitut a lloar tes honors e a muntiplicar en son cos llanguiments e plors.

320

—Amat! Anc de tu en ton amic no venc colpa ni falliment, ni en ton amic compliment sens ton do e perdó. E doncs, pus l’amic t’ha en aital possessió, no l’hages en oblit en ses tribulacions ni en son perillament.

321

—Amat, qui en un nom est nomenat hom e Déu! En aquell nom, Jesucrist, te vol ma volentat home e Déu; e si tu, amat, has tant honrat ton amic sens sos mèrits, en nomenar e voler ton nom, per què no honres tants hòmens innorables qui escientalment no són estats tant colpables al teu nom, Jesucrist, con és estat lo teu amic?

322

Plorava l’amic, e deïa a son amat aquestes paraules:

—Amat! No fuist anc avar ni cobeu al teu amic, en donar ésser ni en recrear-lo, ni en donar-li moltes creatures a son servii. Doncs, ¿d’on vendria, amat, que tu, qui est sobirana llibertat, fosses avar a ton amic, de plors, pensaments, llanguiments, saviea e amors, a honrar tes honors? E per açò, amat, lo teu amic te demana vida llonga, per tal que pusca reebre de tu molts dels dons damunt dits.

323

—Amat! Si tu ajudes als hòmens justs, de llurs mortals enemics, ajuda a muntiplicar mos pensaments en desirar tes honors; e si tu ajudes als hòmens injusts, con recobren justícia, ajuda al teu amic com faça de ta volentat sacrifici a ta llaor, e de son cos, a testimoni d’amor per via de martire.

324

—No ha mon amat diferència en humilitat, humil, humiliat, cor tot és humilitat en pura actualitat. E per açò l’amic reprèn ergull, qui vol pujar a son amat aquells qui en est món la humilitat de mon amat ha tant honrat; e ergull los ha vestits de hipocresia, vanaglòria, vanitats.

325

Humilitat ha humiliat l’amat a l’amic, per contricció; e sí es féu per devoció. E és questió en qual d’ambdues l’amat fos pus fortment humiliat a l’amic.

326

Hac l’amat, per sa perfecció, misericòrdia de son amic, e sí hac per les necessitats de son amic. E fo questió per qual de les dues raons l’amat perdonà pus fortment les colpes de son amic.

327

—Pregaven Nostra Dona e los àngels, e els sants de glòria, mon amat; e con remembré la error en què el món és per desconeixença, membré gran la justícia de mon amat, e gran la desconeixença de sos enemics.

328

Pujava l’amic los poders de sa ànima, per escala de humanitat, gloriejar la divina natura; e per la divinal natura davallava los poders de sa ànima per gloriejar en la humana natura de son amat.

329

On pus estretes són les vies on l’amic va a son amat, pus amples són les amors; e on pus estretes són les amors, pus amples són les vies. E per açò en totes maneres ha l’amic, per son amat, amors e treballs, e llanguiments, e plaers, e consolacions.

330

Ixen amors d’amors, e pensaments de llanguiments, e plors de llanguiments; e entren amors en amors, e pensaments en plors, e llanguiments en sospirs. E l’amat esguarda’s son amic, qui ha per sa amor totes aquestes tribulacions.

331

Tranuitaren e faïen romeries e pelegrinacions los desirers e els remembraments de l’amic en les noblees de son amat, e aportaven a l’amic faiçons, e omplien son enteniment de resplandor, per la qual la volentat muntiplicava ses amors.

332

L’amic, ab sa imaginació, pintava e formava les faiçons de son amat en les coses corporals, e ab son enteniment les polia en les coses esperituals, e ab volentat les adorava en totes creatures.

333

Comprà l’amic un dia de plors per altre dia de pensaments, e vené un dia d’amors per altre de tribulacions; e muntiplicaren ses amors e sos pensaments.

334

Era l’amic en terra estranya, e oblidà son amat, e enyorà’s de son senyor, e sa muller, e sos infants, e de sos amics. Mas retornà remembrar son amat, per ço que fos consolat e que la sua estranyedat no li donàs enyorament ni marriment.

335

Oïa l’amic paraules de son amat, en les quals lo veïa son enteniment, per ço cor la volentat havia plaer d’aquell oïment; e lo remembrament membrava les virtuts de son amat, e los seus prometiments.

336

Oïa blasmar l’amic son amat, en lo qual blasme veïa l’enteniment, la justícia e la paciència de son amat, cor la justícia punia los blasmadors, e la paciència los esperava a contricció, penediment. E per açò és questió en qual dels dos l’amic creïa pus fortment.

337

Malalt fo l’amic, e féu testament ab consell de son amat. Colpes e torts lleixà a penediment, penitència, e delits temporals lleixà a menyspreament; a sos ulls lleixà plors, e a son cor sospirs e amors; e a son enteniment lleixà les faiçons de son amat; e a son remembrament la passió que sostenc per sa amor son amat; e a son negoci lleixà l’endreçament dels infeels, qui innorantment van a perdiment.

338

Odorà l’amic flors, e remembrà pudors en ric, e en luxuriós, e en desconeixent ergullós. Gustà l’amic dolçors, e entès amargors en les possessions temporals, e en l’entrament e iximent d’aquest món. Sentí l’amic plaers temporals, e l’enteniment entès lo breu traspassament d’aquest món e los perdurables turments als quals són ocasió los delits qui a aquest món són agradables.

339

Hac l’amic fam, set, calor e fred, pobretat, nuedat, malaltia, tribulació; e fóra finit si no hagués membrança de son amat, qui el sanà ab esperança, remembrament, e ab lo renunciament d’aquest món, e ab lo menyspreament del blasme de la gent.

340

Enfre treball e plaer era lo llit de l’amic: ab plaer s’adormia, e ab treball se despertava. E és questió a quals de aquests dos és pus prop lo llit de l’amic.

341

En ira s’adormí l’amic, cor temia lo blasme de la gent; e despertà’s en paciència con remembrà llaors de son amat. E és questió, l’amic de qui hac major vergonya: o de son amat, o de les gents.

342

Cogità l’amic en la mort e hac paor tro que remembrà la ciutat de son amat, de la qual mort e amor són portals e entrament.

343

Clamava’s l’amic a son amat de temptacions qui li venien tots jorns treballar sos pensaments. E l’amat li respòs dient que temptacions són ocasió com hom recorra ab remembrament remembrar Déu e amar sos honrats capteniments.

344

Perdé l’amic una joia que molt amava, e fóra’s desconsolat, tro que son amat li féu questió qual cosa li era pus profitable: o la joia que havia, o la paciència que hac en les obres de son amat.

345

Dormia l’amic considerant en los treballs e els empatxaments los quals ha en servir son amat, e hac paor que ses obres no perissen per aquells empatxaments. Mas l’amat li tramès consciència, qui el despertà en sos mèrits e en los poders de son amat.

346

Havia l’amic a anar llongues carreres, e dures e aspres; e era temps que anàs per aquelles e que portàs lo gran feix que amor fa portar a sos amadors. E per açò l’amic alleujà sa ànima dels pensaments e els plaers temporals, per ço que el cos pogués portar lo càrrec pus lleugerament. E l’ànima anà per aquelles carreres en companyia ab son amat.

347

Denant l’amic deïen un jorn mal de son amat, sens que l’amic no hi respòs ni escusà son amat. E és questió, qual és pus encolpat: o els hòmens qui blasmaven l’amat, o l’amic qui callava e no escusava son amat.

348

Contemplant l’amic son amat, s’assubtilava en son enteniment, e enamorava’s en sa volentat. E és questió, per qual dels dos assubtilava pus fortment sa remembrança a remembrar son amat.

349

Ab frevor e temor anava l’amic en son viatge honrar son amat: frevor lo portava, temor lo conservava. Dementre que l’amic enaixí anava, trobà sospirs e plors qui li aportaven saluts de son amat. E és questió per qual de tots quatre fo mills assolaçat l’amic en son amat.

350

Esguardava l’amic si mateix per ço que fos mirall on veés son amat, e esguardava son amat per ço que li fos mirall on hagués coneixença de si mateix. E és questió, a qual dels dos miralls era son enteniment pus acostat.

351

Teologia e Filosofia, Medicina e Dret encontraren l’amic, qui els demanà de noves si havien vist son amat. Teologia plorava, Filosofia dubtava, Medicina e Dret s’alegraven. E és questió què signifiquen cascú dels quatre significats a l’amic qui va cercar son amat.

352

Angoixós e plorós anava l’amic encercar son amat per vies sensuals e per carreres intel·lectuals. E és questió, en qual dels dos camins entrà primerament dementre cercava son amat, ni en qual l’amat se mostrà a l’amic pus declaradament.

353

El dia del judici dirà l’amat que hom triï a una part ço que en aquest món li ha donat; e a altra part sia triat ço que hom ha donat al món, per ço que sia vist con coralment és estat amat, ni qual dels dos dons és pus noble e de major cantitat.

354

Amava la volentat de l’amic si mateixa, e l’enteniment demanà-li si era pus semblant a son amat en amar si mateixa o en amar son amat, con sia cosa que son amat sia pus amant si mateix que nulla altra cosa. E per açò és questió, segons qual responsió la volentat poc respondre a l’enteniment pus vertaderament.

355

—Digues, foll: qual és la major e la pus noble amor que sia en creatura?

Respòs:

—Aquella qui és una ab lo creador.

—Per què?

—Per ço cor lo creador no ha en què pusca fer pus noble creatura.

356

Estava l’amic, un dia, en oració e sentí que sos ulls no ploraven; e per ço que pogués plorar, tramès sa cogitació cogitar en diners, fembres, fills, viandes, vanaglòria; e atrobà en son enteniment que més gents han a servidors cascuna de les coses damunt dites, que no ha son amat. E per açò foren sos ulls en plors, e sa ànima en tristícia e dolor.

357

Anava l’amic consirós en son amat, e atrobà en la via grans gents e grans companyes qui li demanaven de noves; e l’amic, per ço cor atrobava plaer en son amat, no respòs a ço que li demanaven, e dix que per ço que no es llunyàs de son amat no volia respondre a llurs paraules.

358

Era l’amic dintre e defora cobert d’amor, e anava cercar son amat. Deïa-li amor:

—On vas, amador?

Respòs:

—Vaig a mon amat per ço que tu sies major.

359

—Digues, foll: què és religió?

Respòs:

—Nedeetat de pensa e desirar morir per honrar mon amat, e renunciar al món per ço que no haja embargament a contemplar-lo e a dir veritat de sos honraments.

360

—Digues, foll: què són treballs, plants, sospirs, plors, tribulacions, perills, en amic?

Respòs:

—Plaer d’amat.

—Per què?

—Per ço que en sia més amat, e l’amic més guardonat.

361

Demanaren a l’amic, amor en qual era major: o en l’amic qui vivia, o en l’amic qui moria. Respòs que en l’amic qui moria.

—Per què?

—Per ço cor no pot ésser major en amic qui mor per amor, e pot-ho ésser en amic qui viu per amor.

362

Encontraren-se dos amics. La un mostrava son amat, e l’altre l’entenia. E era questió qual d’ambdós era pus prop a son amat. E per la solució, l’amic havia coneixença de la demostració de trinitat.

363

—Digues, foll, per què parles tan subtilment?

Respòs:

—Per ço que sia ocasió a exalçar enteniment a les noblees de mon amat, e perquè per més hòmens sia honrat, amat e servit.

364

Embriagava’s l’amic de vi, qui membrava, entenia e amava l’amat. Aquell vi amarava l’amat ab sos plors e ab les llàgremes de son amic.

365

Amor escalfava e aflamava l’amic en membrança de son amat. E l’amat lo refredava ab llàgremes e plors, e ab oblidament dels delits d’aquest món, e ab renunciament dels vans honraments. E creixien les amors con l’amic membrava per qui sostenia llangors, tribulacions, ni los hòmens mundans per qui sostenien treballs, persecucions.

366

—Digues, foll: què és aquest món?

Respòs:

—Presó dels amadors, servidors de mon amat.

—E qui els met en presó?

Respòs:

—Consciència, amor, temor, renunciament, contricció, companyia d’àvol gent; e és treball sens guardó, on és puniment.

Cor Blanquerna havia a tractar del Llibre de l’Art de contemplació, per açò volc finir lo Llibre de l’Amic e l’Amat, lo qual és acabat a glòria e a lausor de nostre senyor Déus.





RAMON LLULL (Palma, Mallorca, 1232 - Tunis, Tunísia, 1316) va ser un escriptor, filòsof, místic, teòleg, professor i missioner mallorquí del segle XIII, conegut per la seva extensa obra escrita, redactada en català, occità, llatí i àrab.

Destaca per la seva producció literària en llengua catalana i és considerat el primer autor a fer servir una llengua vulgar per escriure obres científiques.

Llull havia estat un cortesà de vida mundana fins que va realitzar una transformació religiosa quan tenia trenta anys, a partir de la qual dedicà la seva vida al proselitisme cristià, especialment entre jueus i musulmans, i a incorporar els poders polítics i religiosos cristians en un pla missioner destinat a la conversió dels no cristians. La seva estratègia per millorar els resultats dels mètodes tradicionals d’evangelització basats en l’autoritat dels textos sagrats el va portar a difondre el seu pensament mitjançant l’escriptura, l’ensenyament, la disputa amb autoritats teològiques, la petició a papes i reis o la fundació de centres de formació missionera. Per assolir els seus propòsits dedicà gran part de la seva vida a viatjar, per difondre el seu missatge i posar-lo a prova.

Llull creà un sistema filosòfic que denominà Ars, que integrava en un tot coherent la religió, la filosofia, la ciència, la moral i l’ordre social, a partir d’un sistema de verificacions mecàniques comprensibles i transmissibles que havien de demostrar la superioritat del cristianisme i facilitar així la conversió dels practicants d’altres religions. L’ambició del programa lul·lià és una de les causes de la seva ingent producció escrita i de l’enciclopedisme del seu abast, atès que el seu sistema havia de ser verificable en qualsevol àmbit del coneixement humà i havia de poder ser comunicat en graus distints de complexitat expressiva i de llengua, d’acord amb les característiques del destinatari.

D’aquesta extensa producció literària es conserven 240 obres, d’entre les quals es poden destacar el Llibre de contemplació en Déu (1271-1274), Doctrina pueril (1274-1276), el Llibre del gentil e dels tres savis (1274-1276), el Llibre de l’orde de cavalleria (1274-1276), el Llibre d’intenció (1282), el Llibre d’Evast e d’Aloma e de Blaquerna son fill (1283, inclou el Llibre d’Amic e Amat), el Fèlix o Llibre de meravelles (1287-1289, inclou el Llibre de les bèsties), el Desconhort (1295), l’Arbre de ciència (1295-1296), el Tractat d’astronomia (1297), el Cant de Ramon (1300), el Llibre dels mil proverbis (1302), el Llibre de l’ascens i descens de l’intel·lecte (1304), Liber de fine (1305), Ars magna (1305), Ars brevis (1308), Els dotze principis de la filosofia (1310) i Vida coetània (1311).

El llegat de Ramon Llull va ser un corrent filosòfic i religiós de partidaris denominat lul·lisme, que estimularen la seva exaltació fins a la llegenda. Llull també va tenir adversaris, especialment entre els dominics, que crearen un corrent antilul·lià, els quals, a més d’atacar-lo pel contingut de la seva obra, li atribuïren posicions heterodoxes a partir de textos falsament lul·lians sobre l’alquímia o la càbala. Aquesta confrontació ha distorsionat la percepció popular de la seva personalitat real i ha afectat negativament el seu procés de canonització. Actualment és, eclesiàsticament, servent de Déu, encara que popularment sigui considerat i titulat com a beat.





