A La filla del capità, sota la influència de Walter Scott, Puixkin, amb una sinceritat allunyada de l’exagerada afectació romàntica, se serveix d’un fet històric —la revolta del cabdill cosac Pugatxov— per explorar literàriament un dels temes constants en la història de la societat russa: el conflicte entre un sistema despòtic i injust i un poble sotmès i humiliat, procliu a utilitzar la figura de falsos messies per defensar el seu honor i alliberar la seva ira contra el poder opressor.





Alexandr S. Puixkin





La filla del capità




ePUB v2.0

Raticulina 14.02.15





Títol original: Капитанская дочка (Kapitanskaya dochka)

Alexandr S. Puixkin, 1836

Traducció: Rudolf J. Slaby, 1981

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





I. El sergent de la guàrdia


Si a la Guàrdia jo servís — demà fóra Capità

«Què dius ara, no pot ésser: — a l’exèrcit serviràs»

I com és fàcil de dir! — que n’aprengui de patir…

Qui és aquell que l’engendrà?



Kniaixnin

Mon pare, Andreu Petròvitx Griniev, serví de jove sota les ordres del comte Nimitx i es retirà lluint els galons de tinent coronel, l’any 17. D’ençà d’aleshores visqué en el seu llogarret del govern de Simbirsk, on es casà amb Avdòtia Vasilievna Y., filla d’un humil gentilhome de la localitat.

Fórem nou fills. Però tots els meus germans i germanes moriren de petits. Jo vaig ésser destinat, amb el grau de sergent, al regiment Semenov, mercès al príncep B., cap de la Guàrdia i propparent nostre; tot i així, se’m considerava, mentre no finís els meus estudis, com un llicenciat.

En aquell temps no ens educaven com ara. Tot just tenia cinc anys quan em posaren sota la vigilància del cavallerís Savèlitx, el qual fou encarregat de la meva cura, degut a la seva palesa sobrietat de costums.

I en devia tenir cap a dotze quan m’ensenyà de llegir i d’escriure en rus, i de conèixer, a més a més, les qualitats d’un llebrer. Aleshores el meu pare prengué al seu servei, amb el càrrec de preceptor meu, un francès anomenat Mr. Beaupré, fet venir de Moscou, el qual duia, com a seguici, un exorbitant proveïment de vi i d’oli de la Provença. Savèlitx restà profundament contrariat a la seva arribada.

—Em sembla —rondinava— que el noi, gràcies a Déu, anava net, polit i ben alimentat. Per quina raó havien de llençar diners endebades contractant un monsieur? No som prou bons els del país?

Beaupré, que havia estat perruquer a la seva terra, després soldat a Prússia, havia vingut a Rússia pour être outchitel (preceptor), encara que estava molt lluny de comprendre el ver sentit d’aquest mot. Se’l podia titllar de lleuger i desordenat, bé que en el fons era un tros de pa. La seva flaca més de notar era una desmesurada afició al sexe bell. Encara que els seus afalacs a voltes foren correspostos amb un que altre copet d’aquells que porten ròssec, se’n ressentia només dos o tres dies seguits. Tampoc no era, segons expressió seva, enemic de les bótes; és a dir (i traduint-ho al rus usual), li plaïa d’aixecar el colze un xic massa sovint; i com que el vi a casa nostra es prenia tan sols a taula, i en gots petits, i a voltes fins s’oblidaven de posar-li’n, mon volgut Beaupré s’acostumà tot seguit a la nastoika[1] russa, amb tant de delit, que arribà a preferir-la als vins del seu terrer, i la trobava incomparablement sanitosa per al ventrell.

Vam simpatitzar immediatament; i, malgrat les condicions del contracte, que fixà com a primera condició ensenyar-me francès, alemany i tota mena de coneixements, prou li agradava més aprendre de mi a barbotejar el rus, sense deixar les nostres feines de consuetud. Les nostres ànimes s’avenien; així és que no podia desitjar un altre «mentor» tan fet a posta.

Però el destí volgué separar-nos aviat; i veu’s aquí com s’esdevingué.

Escollint quasi el mateix moment, Palaixka, la bugadera, grossa i picada de la verola, i Akulka, la bovera, guerxa des de petita, anaren a veure la meva mare i llançant-se als seus peus confessaren, amb els ulls amarats de plors, llur pecaminosa fragilitat, demanant ensems que es castigués monsieur, el qual havia abusat de llur innocència. La meva mare, poc amiga de fer broma en aquesta mena d’afers, es queixà tot seguit al meu pare, el qual, partidari d’obrar sense vacil·lacions, ordenà que comparegués de seguida aquell poca-vergonya de francès. Li respongueren que monsieur m’estava donant la lliçó; i el pare entrà a la cambra, on trobà Beaupré dormint damunt del llit el son de la innocència i a mi molt entretingut en una tasca particularíssima.

Cal fer notar que s’havia demanat a Moscou, per a mi, un mapa geogràfic, que romania en vaga enmig de la paret, i feia dies que m’atreia per l’amplària i qualitat del paper. Per això m’havia resolt a fer-me’n un estel. Aprofitant el son de Mr. Beaupré, ja havia començat la feina. En aquell precís moment entrà el meu pare, i em trobà afegint una cua esplèndida a l’indret del Cap de Bona Esperança. Veient els meus exercicis geogràfics, m’estirà fortament les orelles, i, acostant-se abrivadament a Mr. Beaupré, el despertà amb males maneres i li adreçà un seguit de retrets que el deixaren atuït. Confós i avergonyit, prou hauria volgut aixecar-se, però fou endebades; el dissortat fill de la França portava al damunt seu la paperina més gran que mai hagués conegut. «Molts de mals amb un cop de puny s’adoben», devia dir el meu pare, perquè l’estirà del llit pel coll del casacó, l’arrossegà fins a la porta, i el llençà fora. Aquell mateix dia fou acomiadat, i Savèlitx en tingué una alegria indescriptible.

Així fou com acabà la meva educació.

Des de llavors vaig reprendre la meva ingènua vida d’infant, perseguint els colomins o bé jugant a cavall fort amb altres nois. Així vaig arribar als setze anys, edat en què canvià la meva sort.

Un dia de tardor la meva mare era a la sala amanint una confitura de mel, que jo mirava embadalit, llepant l’escuma bullent. El meu pare llegia, vora la finestra, l’Almanac de la Cort, llibre que rebia anyalment; influïa força en ell, ja que mai no deixava de llegir amb especial delectança, i la seva lectura li produïa invariablement una estranya afecció del fetge. La meva mare, que sabia prou bé de quin peu calçava el seu marit, s’enginyava sempre per amagar la funesta publicació tan bé com podia, i així s’esdevenia que l’Almanac de la Cort passava mesos sencers sense que el meu pare pogués haver-lo; però quan, a la fi, el trobava, durant hores i hores no se’l treia de les mans.

Així, doncs, el meu genitor s’estava llegint l’esmentada revista, arronsant les espatlles tot sovint, i repetint a mitja veu «—Tinent general, i jo el tenia com a sergent, a la meva companyia!… Cavaller dels dos ordes militars russos!… I nosaltres…!». Fins que acabà llençant l’Almanac damunt del canapè, i restà tot capficat, cosa que no feia esperar res de bo.

De sobte, s’adreçà a la mare:

—Escolta, Avdòtia Vasilievna, quants anys té Petruixa? —preguntà.

—Tot just n’ha fet disset —féu ella—; nasqué el mateix any que va perdre un ull la tia Anastàsia Gherasimovna, i que…

—Prou! —féu el pare—; ja és hora que se’n vagi a servir. S’ha acabat això de festejar les criades i d’enfilar-se al colomar.

La sola idea de separar-se de mi de seguida esglaià de tal manera la meva mare, que deixà caure la cullereta dins el perol, i se li ompliren els ulls de llàgrimes. Quant a mi, és ben difícil de descriure el meu entusiasme. La idea del servei s’ajuntava dins el meu esperit amb la de la llibertat i els plaers de la vida de la capital. Ja em veia oficial de la Guàrdia, la qual cosa considerava com el súmmum de la felicitat humana.

El pare, no se sabia que mai hagués tornat enrera de les seves resolucions, ni ajornat llur acompliment; fou assenyalada la data de la meva partida. En ésser la vigília anuncià que jo mateix portaria una lletra destinada al que tenia d’ésser superior meu, i demanà paper i ploma.

—Recorda’t, Andreu Petròvitx —digué la mare—, de saludar de part meva el príncep B. Confio que concedirà la seva noble protecció a Petruixa.

—No diguis bestieses —respongué el pare, enarcant les celles—. Què hi tinc a veure amb el príncep?

—No has dit suara que anaves a escriure al superior de Petruixa?

—Sí, i què?

—Doncs que el seu superior és el príncep; Petruixa està inscrit en el regiment de Semenov.

—Inscrit! Tant se me’n dóna que ho estigui! Petruixa no anirà a Petersburg. Què hi aprendria servint allà? Malmetre els diners o bé fer el boig? No; servirà a l’exèrcit; suarà de valent; flairarà la pólvora; serà un soldat, no un fatxenda de la Guàrdia. On és el seu passaport? Porta-me’l.

La mare anà a cercar el passaport, que guardava dins d’una caixeta, embolicat amb la camisola que em posaren el dia del meu bateig, i tremolant-li les mans el donà al pare, el qual el llegí curosament; i un cop llest, el deixà damunt la taula i començà la lletra.

Jo em fonia de curiositat per saber on m’enviaven, no essent a Petersburg. I mirant persistentment el pare, seguia els moviments de la seva ploma, que s’entrebancava tot sovint. A l’últim acabà la lletra, la segellà, la ficà dintre una bossa de paper, juntament amb el passaport, es llevà les ulleres, i cridant-me em digué:

—Vet aquí una lletra per Andreu Karlovitx, un antic company i amic meu. Ara mateix te’n vas a Orenburg a servir sota les seves ordres.

Així fou com s’esvaïren les meves enlluernadores esperances. En comptes de la divertida vida de ciutat, m’esperava l’enutjosa perspectiva d’un viure mancat de distraccions, enmig d’una regió deserta i llunyana. El servei, que poc abans se m’oferia com una amanyagadora il·lusió, se’m representava ara com una trista i paorosa dissort. Però no s’hi podia adobar res.

L’endemà comparegué, davant mateix de la porta de casa, una kibitka de viatge, dins la qual hi havien carregat un bagul, una cuineta amb els atuells per al te, i un paquet de panets i pastes, darrers testimoniatges de la tendresa familiar.

Després de beneir-me, el pare em digué:

—Vés amb Déu, Pere. Serva fidelitat a qui l’hagis jurada; obeeix els teus superiors; no rastregis cercant llur benvolença; no t’ofereixis per compliment tan sols; no defugis el teu deure i recorda el proverbi: «Guarda el teu vestit quan és nou i el teu honor encara que siguis jove».

La mare, feta un devessall de llàgrimes, em recomanà que tingués cura de la meva salut, i encarregà a Savèlitx que no deixés de petja «el fill del seu cor». Em posaren un abric de pell de llebre, i, sobre, un altre de pell de guineu. Vaig asseure’m a la kibitka, al costat de Savèlitx, i emprenguérem la marxa, ensems que jo esclafia un gran plor.

Aquella mateixa nit arribàrem a Simbirsk, on havia de fer una parada de vint-i-quatre hores per a la compra d’algunes coses necessàries, que havien encarregat a Savèlitx. Vaig allotjar-me a l’hostal. Savèlitx se n’anà de bon matí a comprar, i jo, avorrit de trobar-me tan sol, mirant des de la finestra un carreró brut, em vaig decidir a recórrer totes les estades, fins que topant la sala de billar, vaig veure un senyor alt, amb uns grans bigotis negres, d’uns trenta-cinc anys, vestit amb un batí. Empunyant un tac, amb la pipa a les dents, jugava amb el marcador del billar, el qual cada vegada que guanyava, es bevia una copeta de vodka, i quan perdia, havia de passar a quatre grapes per dessota el billar.

Vaig romandre mirant el joc. Com més es prolongava, més freqüents es feien els passeigs, a quatre grapes, del minyó, fins que restà sota la taula, immòbil, mentre aquell senyor engegava unes expressions enèrgiques a tall d’absoltes. Em proposà, després, de jugar amb ell una partida, però vaig excusar-me, confessant-li que no en sabia. Això li semblà evidentment molt estrany i em mirà d’una manera tota compassiva.

Però entaulàrem conversa i vaig assabentar-me que es deia Ivan Ivànovitx Zurin, que era capità del regiment d’hússars de ***, que havia vingut a Simbirsk a cercar reclutes i que s’allotjava a l’hostal. Em convidà a dinar de ço que el voler de Déu disposés, a la manera militar; i vaig acceptar amb alegria. Ens asseguérem a taula. Zurin begué molt i em burxà perquè jo ho fes també, assegurant que calia acostumar-se als atzars del servei; em contà anècdotes militars que em desllorigaven de riure; i quan ens alçàrem de taula érem íntims amics. Llavors se m’oferí com a mestre en el joc del billar.

—Aquesta és una cosa —deia ell— que tots els companys de servei, indispensablement, tenim de saber. Hom arriba, per exemple, durant una marxa, a un llogarret; cal distreure’s, no hem pas d’estar sempre apallissant jueus. Doncs, no hi ha més remei que ficar-se a l’hostal i posar-se a jugar al billar i per això, de primer, cal saber-ne.

En vaig restar convençut, i amb tota l’ànima vaig començar l’aprenentatge. Zurin m’encoratjava amb la seva veuassa, s’admirava dels meus ràpids avenços, i, tantost m’hagué donat algunes lliçons, em proposà de jugar un groix,[2] no per res, sinó per no jugar a la poca solta que, segons ell, era el més indecent dels costums.

També m’hi vaig avenir, i aleshores Zurin demana un ponx em va convèncer de tastar-lo, assegurant-me que era convenient que m’acostumés a les exigències del servei; sense el ponx, què seria el servei! Vaig obeir. Mentrestant seguia la nostra partida. I com més glops bevia més gosat em sentia. Feia botre les boles pel damunt de les bandes; em vaig enutjar; vaig renyar el marcador, que apuntava Déu sap com, i, a cada moment, anava pujant els punts; per dir-ho d’un cop, em vaig portar com un noiet al qual acaben de donar llibertat. Passava el temps que no ens n’adonàvem. A la fi, Zurin mirà el rellotge i declarà, una vegada deixat el tac, que jo havia perdut cent rubles, la qual cosa em produí gran confusió, perquè era Savèlitx qui em guardava els diners. Li vaig demanar que em disculpés, però ell em reptà dient-me:

—Està bé, home, està bé! No t’amoïnis, que jo tinc espera! Mentrestant anem-nos-en a casa l’Arinuixka.

Què hi farem? Vaig acabar la jornada de la mateixa manera dissoluta que l’havia començat. Sopàrem a casa l’Arinuixka. Zurin m’omplia la copa contínuament, repetint que era una altra exigència del servei. Quan em vaig aixecar de taula gairebé no em podia aguantar dret, i a mitjanit el company em portà a l’hostal dalt d’un carro.

En el vestíbul ens esperava Savèlitx, i un cop veié els clars senyals del compliment de les exigències del servei, començà a doldre-se’n:

—Missenyor, què t’ha passat? —digué amb veu planyívola—. On t’has posat d’aqueixa manera? Oh! Déu meu! Mai no havies caigut en semblant pecat!

—Calla, vell xaruc! —li vaig respondre, entrebancant-me—. Ja es veu que estàs embriac; vés-te’n al llit… i deixa’m en pau.

Al matí següent, mentre em deixondia, amb el cap adolorit, i tenia un esment confós dels esdeveniments de la vigília, entrà Savèlitx portant-me una tassa de te, interrompent els meus records:

—Aviat, Pere Andreitx! —féu, bo i movent el cap—. Aviat comences la dissipació! D’on pot venir-te això? Jo crec que ni de ton pare ni del teu avi, que no eren bevedors. De la teva mare, ni esmentar-ho: d’ençà que és al món que no ha tastat sinó el kvas.[3] Qui en tindrà la culpa de tot això sinó el maleït francès que anava sempre al darrera d’Antipievna amb aquella cançó de: «Madame, je vous prie, vodka». Vet aquí el je vous prie! La veritat, t’ha portat per bon camí aquell fill de bord! I per això calgué prendre un mestre heretge! No en tenia prou amb la gent de casa, ton pare?…

Em vaig sentir avergonyit i, tombant-me, li vaig dir:

—Entorna-te’n, Savèlitx; no en vull de te.

Però era molt difícil d’aturar-lo, quan sermonejava.

—Ja ho veus, Pere Andreitx, què se’n treu de la vida disbauxada. Et fa mal el cap i perds la gana; has de saber que l’home que s’embriaga no serveix per a res… Beu-te una mica de salmorra de cogombre amb mel, o millor, per desvetllar-te, mig gotet de nastoika. En vols?…

En aquell moment entrà un criat i em donà una carta de Zurin. La vaig obrir, i vaig llegir aquests mots:

«Benvolgut Pere Andreitx: fes-me la mercè d’enviar-me per mitjà del donador d’aquesta carta, els cent rubles que et vaig guanyar ahir. Els necessito amb extrema urgència. Sempre al teu manar, Ivan Zurin».

No hi havia més remei. Tot dissimulant indiferència i, adreçant-me a Savèlitx, tresorer dels meus diners, de la meva roba i, en general, de tots els meus afers, li vaig ordenar que donés a l’emissari cent rubles.

—Com! Per a què? —preguntà Savèlitx, espalmat.

—Els hi dec —fou la meva resposta, fent un esforç per semblar serè.

—Els hi deus? —repetí ell, astorat—; però, quan has pogut contraure un deute així, missenyor? Això és un misteri. Fes el que vulguis; jo no et dono els diners.

Vaig comprendre que si de cop no m’imposava al vell caparrut, en l’esdevenidor em seria molt difícil d’alliberar-me de la seva tutela; i, fits altivament els meus ulls en els seus, li vaig dir:

—Jo sóc el teu amo i tu el meu criat. Els diners són meus; me’ls vaig jugar perquè em va passar pel cap! I ara, un consell: no em repliquis i obeeix-me.

De tal manera l’espaordiren les meves paraules que, inconscient, va picar de mans, i restà, després, bocabadat.

—Què et detura, ara? —vaig cridar-li, irat.

Savèlitx esclafí el plor.

—Pare meu,[4] Pere Andreitx —exclamà amb veu tremolosa—: no em facis morir de pena. Llum dels meus ulls, fes cas d’un vellet. Escriu a aquest bandoler que tot ha estat una broma i que els nostres diners no són per a tal cosa. Cent rubles, Déu del cel! Digues-li que els teus pares et tenen privat jugar sinó a nous!…

—Prou! —vaig reprendre sever—; dóna’m els diners o et trec d’aquí a cops de puny.

Savèlitx em mirà d’una manera pregonament dolorosa, i pagà el meu deute. Ben cert que em feia llàstima el pobre vell, però vaig voler afermar la meva independència i ensems demostrar que ja no era un nen. Un cop tramès l’import del deute a Zurin, Savèlitx cuità a treure’m d’aquell maleït hostal. De sobte vingué amb la nova que els cavalls ja eren enganxats. Amb la consciència contorbada, i aclaparat pel penediment, vaig sortir de Simbirsk, sense acomiadar-me del meu professor i pensant de no tornar-lo a veure mai més.





II. El guia


Terra meva, mon conreu,

escondit recer,

no hi he arribat pas a peu,

ni damunt del meu corser.

Ma jovençana ardidesa,

ma vehemència palesa

i el licor d’un vell hostal

m’han portat al meu casal.



Vella cançó

Les meves reflexions durant el viatge foren ben poc falagueres. La meva pèrdua, tenint en compte el valor del diner, en aquell temps, tenia molta importància. En el fons del meu cor, reconeixia que la meva conducta a l’hostal de Simbirsk no havia estat gens correcta i me’n sentia culpable davant Savèlitx. Això em turmentava força.

El vell romania assegut a la davantera del vehicle, allunyat, cellajunt i botzinant adesiara. Jo feia estona que desitjava fer les paus, però no sabia com començar. Fins que vaig rompre:

—A veure, Savèlitx, acabem. Siguem amics. Reconec que sóc culpable. Ahir vaig fer moltes beneiteries, i et vaig ofendre sense raó. Et prometo d’ésser més prudent en l’esdevenidor i fer cas de tu. Muda aquest posat d’enuig i fem les paus.

—Ah!, pare meu, Pere Andreitx —em respongué, sospirant pregonament—. Jo tinc la culpa de tot! Com vaig poder deixar-te sol a l’hostal? Què hi farem!… El dimoni m’induïa. I pensant caçar una llebre, he caçat un gat! I tan negre com la sort que m’espera! Quina cara faré davant de missenyors? Què diran en saber que el seu fill és bevedor i jugador?

Per consolar el pobre Savèlitx, li vaig prometre de no disposar d’un sol kopek, sense llicència d’ell. S’anà apaivagant, a poc a poc, però de tant en tant barbotejava, brandant el cap:

—Cent rubles! Quina mala pensada! Com qui no diu res!

Ens apropàvem al terme del meu camí. Al nostre entorn s’estenia un desert trist, tot costerut i sobtós. Arreu era nevat. El sol se n’havia anat a la posta. La kibitka seguia l’estret camí, és a dir, el rastre d’altres trineus, sens dubte dels pagesos de les rodalies.

Tot d’una el cotxer comença a mirar a ambdues bandes, es treu la gorra i, encarant-se amb mi, diu:

—Missenyor, vols que ens en tornem?

—Per què?

—Amenaça mal temps. Quina ventada! Veus com s’agombola la neu?

—Bé… i què té d’estrany tot això?

—I allà, lluny, no veus què hi ha? —afegí ell, assenyalant amb la tralla a sol ixent.

—Tan sols veig l’estepa blanca i el cel serè…

—Allà, allà… guaita aquell nuvolet.

De fet, s’albirava un nuvolet blanc al mateix llindar de l’horitzó que a primer cop d’ull es confonia amb les serralades llunyanes. I aleshores, el meu cotxer m’explicà que allò era el senyal d’un buran.[5]

Havia arribat a les meves oïdes que en aquelles encontrades eren freqüentíssims els temporals de neu, i no ignorava que fins havien arribat a colgar caravanes senceres.

Savèlitx, amb avinença del cotxer, m’aconsellava de desfer camí. Però el vent em semblà feble, tenia esperança d’arribar a la parada pròxima, i li vaig ordenar que posés les bèsties a més bon pas.

Obeint les meves ordres, posà els cavalls al galop, però no deixà de mirar cap a llevant. Els cavalls corrien. El vent cada vegada bufava amb més força. Aquell nuvolet esdevingué un gros núvol blanc, que creixia i s’estenia d’una manera esglaiadora, i arribava a cobrir amb el seu blanc mantell tota l’extensió de cel. Llavors començaren a caure borrallonets de neu, que sobtadament esdevingueren d’allò més grossos. El vent udolava; començava el buran… i en un moment, aquell cel ombriu es confongué amb la mar de neu, colgant-ho tot sota el seu sudari blanquíssim.

—Estem perduts, missenyor! —cridà el cotxer—. És un buran!

Vaig treure el cap; però, endebades; tot era un fosc terbolí. El vent bufava tan fort que semblava tenir un esperit animat. Un gran munt de neu ens embolcallà. Els cavalls minvaren llur marxa, i poc després s’aturaren.

—Per què t’atures? —vaig dir al cotxer, amb to d’impaciència.

—On haig d’anar? —fou la seva resposta, bo i baixant del seient—. No tinc la més petita idea d’on hem arribat. La boira m’ha fet perdre el camí.

Em vaig posar a renyar-lo, però Savèlitx el defensà.

—No havíem d’haver-te obeït —exclamà irat—. Si haguéssim tornat al lloc de rellevament, hauries pres te; hauries descansat fins demà; el temporal s’hauria apaivagat, i llavors hauríem pogut seguir el viatge. Per què tanta pressa? Ho comprendria si anéssim a casament!…

Savèlitx raonava encertadament. Què fer en aquella situació? Seguia caient la neu i s’anava agombolant entorn de la kibitka. Els cavalls restaven immòbils, amb el cap cot, i s’espolsaven de tant en tant. El cotxer, per fer alguna cosa, els arreglava els guarniments. Savèlitx botzinava; jo guaitava a totes bandes cercant, afanyosament, un indici d’habitació o camí, però no albirava altra cosa que el confós terbolí que formava la tempesta… De sobte vaig atalaiar una cosa negra.

—Ei, cotxer! —vaig cridar—. Què és allò que negreja?

L’al·ludit guaità atentament vers l’indret llunyà que jo li assenyalava.

—Déu ho sap, missenyor —respongué, tornant a pujar al seu seient—; potser un carruatge o bé un arbre, no ho sé, però sembla que es mou. Deu ésser un llop o una persona.

Vaig ordenar-li d’anar cap a l’objecte desconegut, el qual tot seguit vingué al nostre encontre. Pocs minuts després atenyíem un home.

—Ei, bon home! —li cridà el cotxer—. Saps on és el camí?

—Per ací va; jo estic en terreny ferm —li respongué el vianant—. No veieu la carretera?

—Escolta’m, mugic —li vaig dir—; coneixes aquestes contrades, oi? Vols dur-nos on puguem passar la nit?

—Conec el país, gràcies a Déu —fou la seva resposta—. L’he recorregut per tots quatre cantons. Però, amb aqueixa tempesta, pot ésser que hom perdi el caminal. Val més deturar-se, i esperar que passi el temperi i que s’assereni el cel. Aleshores ens orientarem amb les estrelles.

La seva sang freda m’animà i ja havia resolt de posar-me en mans de la Providència i passar la nit al bell mig de l’estepa, quan de sobte el desconegut s’enfilà al costat del cotxer, amb singular llestesa, tot dient-li:

—Lloat sia el Senyor! De segur que hi ha algun estatge pels voltants; tomba un xic cap a la dreta i arria.

—I per què cap a la dreta? —preguntà enutjat el cotxer—. On el veus, el camí? Quan els cavalls són d’altri i els collars també, costa poc de dir: «arria, cotxer; no et deturis…».

Vaig comprendre que tenia raó, i li vaig dir:

—És clar! Per què ho creus, que estem vora d’una casa?

—Doncs, perquè el vent que ve d’aquell cantó em sembla que porta flaire de fum. Es veu que hi ha algun poblet a la vora —respongué el vianant.

La seva vivor i la seva fina sensibilitat em meravellaren, vaig ordenar de partir, i els cavalls començaren a caminar feixugament per l’alta neu. La kibitka es movia en silenci; tan aviat era dalt d’un turó, com s’enfonsava fins al fons d’un sot, bo i gronxant-se. Semblava talment que anéssim damunt d’un vaixell i a través d’una mar esvalotada.

Savèlitx sospirava pregonament, topant a cada moment amb mi. Vaig abaixar la cortina d’estora, em vaig abrigar bé amb el meu capot de pell i em vaig adormir, amanyagat pel xiulet de la tempesta i bressat pel suau sotrac del vehicle.

Dormint vaig tenir un somni que no oblidaré mai, i que encara avui em sembla mig profètic, quan examino sota la seva influència les estranyes circumstàncies de la meva vida. Em perdonaràs, lector, perquè deus saber, per experiència pròpia, que hom té un decantament a la superstició gairebé innat, per bé que menyspreï els prejudicis.

Em trobava en aquell estat d’ensopiment propi del primer son, en què la realitat, fent pas als ensomnis, es confon amb ells en imatges vagaroses. Em semblà que la tempesta seguia furient, i que avançàvem perduts pel desert de gel… De sobte vaig veure una portalada i entràrem al pati de la nostra casa pairal. De primer antuvi vaig témer que el meu pare s’enutgés, considerant voluntària manca d’obediència meva allò que era un forçós retorn a la llar.

Vaig saltar de la kibitka tot neguitós, i vaig reparar la meva mare que venia al meu encontre des de la porta, donant-me mostres d’una commoció pregona. «A poc a poquet —em digué—; el teu pare està molt greu, sense esperances…, i vol acomiadar-se de tu». Aclaparat, vaig dirigir-me a la seva cambra, que era feblement il·luminada, i plena de gent vora del llit, amb cara contristada. Em vaig atansar al capçar sense fer soroll; la mare aixecà una mica la cortina de l’alcova i digué: «Andreu Petròvitx; ha arribat Petruixa, que ha tornat enrera en assabentar-se que estaves malalt; beneeix-lo». Vaig caure de genolls, fitant els ulls en el moribund, i, quina cosa vaig veure!… En lloc del meu pare, l’allitat era un mugic barbanegre que em guaitava, tot somrient. Esmaperdut, em vaig girar a la mare, preguntant-li: «Què és això? Aquest no és el pare! Per què li haig de demanar la benedicció, a un mugic?». «Tant se val, Petruixa —respongué la meva mare—, és el teu padrí de noces; besa-li la mà i rep la seva benedicció…». M’hi vaig negar; llavors el mugic saltà del llit, es tragué una destral que tenia amagada, i començà a donar cops amb ella a tort i a dret. Vaig voler fugir… i no podia. La cambra s’omplí de cadàvers, i jo hi ensopegava, i relliscava en el toll de la sang… El terrible mugic em cridava amb falagueria: «No tinguis por i espera que et doni la benedicció!». L’esglai i l’astorament em tenien corprès.

En aquest moment em vaig deixondir. Els cavalls s’havien deturat, i Savèlitx em deia, agafant-me pel braç:

—Posa peu a terra, missenyor: ja hi som.

—On? —vaig preguntar fregant-me els ulls.

—Al pati d’un hostal. Amb l’ajut del bon Déu hi hem vingut a topar just. Baixa, missenyor, cuita, i escalfa’t.

Vaig saltar de la kibitka. La tempesta seguia, però amb menys força que abans, i era tan fosc que no es veia un cos viu a dues passes. L’hostaler ens sortí a rebre a la portalada, portant un fanal, i em conduí en un recambró net tanmateix, il·luminat per una atxa. En una paret hi havia, penjats, un fusell i una alta gorra cosaca.

L’hostaler, cosac del Iaïk,[6] aparentava uns seixanta anys, i encara es mantenia eixerit i feiner. Savèlitx entrà darrera meu amb la cuina de mà i demanà foc per amanir el te, que mai no m’havia semblat tan necessari. L’hostaler ens deixà per anar a endegar-ho tot.

—On és el guia? —vaig preguntar a Savèlitx.

—Aquí, noble senvor —respongué una veu eixida de dalt de tot.

Vaig mirar al graner i vaig veure unes barbes negres i uns ulls guspirejants.

—Què hi ha, company? Teniu fred?

—No haig de tenir fred si només porto aquesta brusa de camperol, tan prima! Tenia un abric de pell de moltó, però, no ho amagaré, ahir vespre el vaig oferir al taverner: semblava que faria bo…

Llavors entrà l’hostaler amb un samovar fumejant, ple d’aigua bullent. Vaig omplir una tassa de te al nostre guia. Tot seguit davallà de les golfes. El seu aspecte no em semblà gens vulgar. Estava a la ratlla dels quaranta anys, de mitjana alçada, escardalenc i ample d’espatlles. La barba negra mostrava alguns pèls blancs, i els seus ulls, grossos i plens d’expressió, es movien com l’argent viu. La seva cara era bastant agradosa, si bé no mancada d’astúcia. Portava els cabells de tall arrodonit, i un caftà de pèl de camell, tot esparracat, i amples calces tàrtares. Li vaig servir la tassa de te; la tastà i arrufà les celles.

—Noble senyor, fes-me la mercè… Disposa que em serveixin una copa de vi; el te… no fa per a nosaltres, els cosacs.

Vaig avenir-me al seu desig. L’amo tragué d’un armari de paret una ampolla quadrada i un got, se li atansà, i li digué, tot guaitant-se’l de fit a fit:

—Hola! Altre cop per aquesta contrada! D’on et porta Deu?

El meu guia féu una ganyota significativa i, en comptes de contestar-li, començà a recitar:

—Vaig anar corrents a l’hort, vaig picar el cànem; una vella em tirà un roc, però no m’encertà. I vosaltres com ho passeu?

—Que com ho passem? —replicà l’amo, continuant després l’al·legòric proverbi—: Començaren a tocar a vespres, però la dona del pope no va voler que seguissin; quan ell va de visites, els dimonis són al cementiri.

—Calleu, oncle —respongué el meu vagabund—; quan ploviscarà es faran bolets, i un cop hauran sortit, apareixerà també el cistell; ara (aquí féu una altra ganyota) hem de penjar-nos la destral a l’esquena, perquè ve el guardabosc. Noble senyor, a la teva salut!

Tot dient-ho prengué el vas, se senyà i se’l begué d’un glop; després em saludà amb una reverència i se’n tornà a les golfes.

No vaig poder capir res d’aquella xerrameca de bandolers. Però més tard vaig endevinar que es tractava de l’exèrcit del Iaïk, que feia poc havia tornat a l’obediència, després de la revolta del 1772.

Savèlitx havia estat escoltant, pregonament enutjat, bo i guaitant-se’ls amb desconfiança. L’hostal, o millor, com allà l’anomenen, el refugi, era molt apartat, en l’estepa, lluny de tota mena de veïnatge, i s’assemblava molt a una cova de lladres; però no hi havia altre remei… Hauria estat una bogeria de voler reprendre el viatge. La inquietud de Savèlitx em feia gràcia. Em vaig disposar a passar-hi la nit, damunt d’un banc. Savèlitx resolgué de fer-ho vora el forn, i l’hostaler s’ajagué a terra. Poc després tothom roncava, i jo em vaig adormir com un tronc.

En despertar-me, l’endemà, tardet, vaig veure que la tempesta havia passat. Lluïa el sol, i la neu damunt la inacabable estepa feia com un mantell enlluernador. Els cavalls ja eren junyits. Vaig pagar a l’hostaler, el qual em demanà un preu tan just que Savèlitx ni es veié amb cor de regatejar, com solia, i se li esvaïen ensems les sospites de la vigília. Vaig cridar el guia, el vaig regraciar pel servei que ens havia fet, i vaig manar a Savèlitx que li donés mig ruble de propina. Savèlitx arrufà les celles.

—Mig ruble de propina! —exclamà—. Per què? Després que l’aixoplugues a l’hostal? Faré el que vulguis; però anem escassos de mitjos rubles… Si dónes propina a tothom, aviat ens corsecarà la fam.

No podia disputar amb Savèlitx, perquè ja havíem quedat que de tots els diners n’era ell l’amo absolut; em desplaïa, per altra banda, de no poder demostrar agraïment a l’home que m’havia salvat d’un perill, o, almenys, d’una situació ben angoixosa.

—Bé —li vaig dir, d’una manera conciliadora—: si no li vols dar mig ruble, porta-li una penyora meva. Dóna-li el meu abric de pell de llebre, que prou falta li fa.

—Per Déu, pare meu, Pere Andreitx! —digué—. Per què li has de dar? Si és capaç de vendre-se’l, el maleït, a la primera taverna que trobi.

—Això, vellet meu, no t’ha de capficar —li féu el vianant— si me’l beuré o no me’l beuré. El senyor em fa present del seu capot perquè és ben senyor, i el criat no ho ha de discutir: obeir-lo és el seu deure.

—No tens temor de Déu, bandoler! —respongué Savèlitx amb veu irada—. Has vist en ell una criatura sense experiència, i t’aprofites de la seva innocència per robar-lo. Què en faràs d’un abric de senyor? Si tampoc no t’hi cabran aqueixes maleïdes espatlles!

—Fes el favor de no respostejar —vaig dir al meu fidel ca—; i porta’m l’abric de seguida.

—Déu del cel! —invocà Savèlitx—. Un capot de llebre que és nou de trinca, com aquell que diu! I a qui el regala! A un borratxo espellifat!

Aparegué, però, l’abric de pell de llebre. El mugic començà a emprovar-se’l. A mi ja m’anava prou estret, perquè m’havia fet home. Ell no sé com se’l pogué ficar; se li esbotzaren les costures. Savèlitx de poc cau en basca, en sentir l’esquinçament. El vianant romangué extraordinàriament gojós del meu present i m’acompanyà fins a la kibitka, on s’acomiadà amb una exagerada reverència, i em digué:

—Gràcies, noble senyor! Que Déu et pagui la bona obra. No oblidaré mai la teva liberalitat.

Se n’anà pel seu cantó i jo seguia el viatge sense fer cas de Savèlitx; aviat vaig oblidar la tempesta de la vigília, el guia i l’abric de llebre.

Un cop a Orenburg, vaig anar directament a presentar-me al general. Davant meu aparegué un home de bona alçada, però acotat pel pes dels anys. Els seus llargs cabells eren tots blancs, i el seu uniforme esfilegassat i descolorit recordava els militars del temps d’Anna Ioanovna. En parlar, se li coneixia un accent marcadament germànic. Li vaig remetre la carta del meu pare, i només en dir el seu nom, em mirà ràpidament i exclamà:

—Déu meu! Serà possible! No fa gaire que Andreu Petròvitx tenia els teus anys, i ara té: el seu fill ja és un homenàs! Ah, el temps, el temps!

Esquinçà el segell i es posà a llegir la lletra a mitja veu fent-ne comentaris: «Distingit amic Andreu Karlovitx: Espero que E…». Què vol dir tanta cerimònia! Ecs! Em fa angúnia de llegir-ho! És clar que el primer és la disciplina; però, és aquesta la manera d’escriure a un antic company?… «V. E. no haurà oblidat…». Hum… «I… quan… amb el difunt mariscal de camp Min… campanya i també… Karolinka…».[7] Vaja, bruder,[8] veig que encara es recorda de les entremaliadures del passat!… «I ara, som-hi… t’encomano el meu bordegàs…». Hum… «Subjecta’l amb guants d’eriçó…». Què és això dels guants d’eriçó? Deu ésser una expressió russa… Què vol dir «subjecta’l amb guants d’eriçó?» —preguntà encarant-se’m.

—Vol dir —vaig respondre amb el posat més càndid que hi pugui haver— tractar amb dolcesa, sense massa severitat, concedir un xic de llibertat… subjectar amb guants d’eriçó.

—Ja entenc, ja… Hum… «i no donar-li gaire llibertat…». No, llavors això dels guants d’eriçó no vol dir això… «inclòs… passaport…». On és? Ah, és aquí!… «Esborrar del regiment de Semenov…». Molt bé, molt bé: tot es farà… «Permet-me que, fent cas omís de la jerarquia, t’abraci… ton amic i company». Ah!, l’últim ho comprenc!, etc…, etc…

—Bé, noi, bé —em digué tot just acabà de llegir la lletra, i mentre separava el meu passaport—, tot es farà; seràs traslladat com a oficial al regiment de ***; i, per no perdre temps, demà te n’aniràs al fortí de Bielogorsk, on estaràs a les ordres del capità Mirònov: és un home excel·lent i un gran cavaller. Allà faràs el servei de debò i aprendràs la disciplina. A Orenburg no hi hauràs perdut res; les distraccions, per al jovent, són una desgràcia. Avui em faràs la mercè de venir a dinar amb mi.

Això empitjora, a llegua per hora! —vaig pensar entre mi—. De què em serveix haver estat inscrit, gairebé d’ençà que la meva mare em portava dins les seves entranyes, com a sergent de la Guàrdia? On aniré a parar? A un regiment i a una fortalesa morta, de la frontera de les estepes kirguisos i gaïsacs?…

Vaig dinar a casa d’Andreu Karlovitx, i ens asseguérem tres a taula: ell, el seu vell ajudant i jo. Hi regnava la més severa economia alemanya, i crec que la temença de veure en el seu menjador de solter un entaulat més, fou, en gran part, la causa que s’apressés a allunyar-me enviant-me a la meva guarnició. A l’endemà em vaig acomiadar del general, i em vaig encaminar al lloc on m’havien destinat.





III. La fortalesa


Vivint tots al vell fortí,

bevem aigua, mengem pa.

Si ve l’enemic roí

una festa aquí a cercar,

serà el nostre gran present

als nous hostes,

un banquet ben suculent

de plom, i el canó per postres.



Cançó de soldats

Gent que té un feix d’anys, pare meu.



Nedorosl

La fortalesa de Bielogorsk queia a quaranta verstes[9] d’Orenburg. El camí s’estenia per l’espadada vora del Iaïk, sense gelar encara. Les tèrboles ones de color de plom negrejaven entre els monòtons marges, emmantellats de blanca neu. A l’altra banda s’estenien les estepes kirguises.

Jo anava fondament trasbalsat de pensaments, gairebé tots ells tristos. La vida de guarnició no m’afalagava. M’imaginava el capità Mirònov, el meu futur cap, com un vell sever i malhumorat que no sabria de res fora del servei, i disposat a arrestar-me a pa i aigua pel més petit mancament. Mentrestant s’acostava el capvespre, i anàvem de pressa.

—És molt lluny la fortalesa? —vaig dir al cotxer.

—No gaire —respongué—; ja s’albira.

Vaig mirar a tot arreu, esperant descobrir imposants bastions, torres i fossats, però no vaig veure sinó un llogarret, voltat d’una tanca de llates de fusta. A un costat hi havia tres o quatre munts de fenc, mig colgats de neu; a l’altre, un molí, esllavissat, les ales del qual, fetes de llenques d’escorça, penjaven flàccidament.

—On és la fortalesa? —vaig preguntar desconcertat.

—Aquesta —contestà el cotxer, assenyalant el llogarret, alhora que hi entràvem.

Vora la porta hi havia un canó vell de ferro; els carrers eren estrets i torts; les cases baixes, i cobertes de palla gairebé totes. Vaig donar ordre d’anar a la del comandant; i un minut després la kibitka s’aturava davant d’una rònega casa de fusta, construïda en un turonet, prop de l’església, que també era de fusta.

Ningú no sortí a rebre’m. Vaig entrar a l’avantsala i vaig obrir la porta que donava al vestíbul. Un vell invàlid, assegut damunt d’un banc, estava posant un pedaç blau al colze d’una guerrera verda. Li vaig dir que m’anunciés.

—Passeu, senyor —féu l’invàlid—, són a casa.

Vaig passar en una cambra polideta i moblada a l’antiga. En un racó hi havia un tinell amb vaixella; d’una de les parets penjava un títol d’oficial, dins d’un marc amb cristall; al voltant hi havia unes estampes gravades barroerament, il·luminades, que representaven la Conquesta de Kistkristin i d’Otxakof, l’Elecció de núvia i l’Enterrament d’un gat. Prop d’una finestra seia una velleta, la qual portava una manteleta, i un mocador al cap, i cabdellava una madeixa, que aguantava un vell borni, vestit d’oficial.

—Què se li ofereix, senyoret? —preguntà ella, sense deixar la feina.

Vaig respondre que havia vingut a fer el servei i a presentar-me al comandant; i, com tot dient això em vaig adreçar el vell borni prenent-lo pel meu cap, la vella interrompé la meva declaració, que feia embarbussadament, dient-me:

—Ivan Kúzmitx no hi és; se n’ha anat a veure el pare Gesàssim; però tant se val, senyor, jo sóc la seva esposa; feu-me la mercè de seure, senyoret.

Cridà la serventa i li manà que anés a cercar el sergent allotjador. El vell, amb el seu ull únic, em guaitava amb una pregona tafaneria.

—Permeteu que us pregunti —digué— a quin regiment pertanyíeu abans.

Vaig satisfer la seva curiositat.

—Permeteu que us pregunti —va tornar—: com heu pogut deixar la Guàrdia per servir en una guarnició?

Li vaig respondre que així ho havia disposat la superioritat.

—Potser per accions poc dignes en un oficial de la Guàrdia? —afegí l’infatigable preguntaire.

—Prou xerrameca, home —interrompé la muller del capità—; no veus que el jove ve cansat de la caminada? Ara no està per tu… No abaixis les mans.

—I vós, senyoret —seguí, adreçant-se a mi—, no us entristiu perquè us hagin destinat a aquest desert. Ni sou el primer ni sereu el darrer; una mica de paciència ho adoba tot. Fa cinc anys ens enviaren Aleix Ivanovitx Eixvabrin, perquè havia comès un homicidi. Tan sols Déu pot saber quina mala idea el dugué a fer-ho. Fixeu-vos-hi; se n’anaren ell i un tinent fora vila, armats d’espases, i tot de sobte començaren a punxar-se l’un a l’altre. Aleix Ivanitx travessà el tinent; i tot això davant de dos testimonis! Què hi direm! El pecat no coneix aturador.

En aquest moment entrà l’allotjador, un cosac jove i ben plantat.

—Maxímitx! —li digué la dona del capità—, a veure si trobes un bon estatge al senyor oficial.

—Al seu manar, Basilisa Iegórovna —respongué el cosac—; porto sa noblesa a casa d’Ivan Polieixaev?

—Ves quin acudit, Maxímitx —digué la vella—. A casa de Polieixaev és molt encofurnat; és compare meu, i no oblidaria que som els seus superiors, però… duu el senyor oficial… Com us dieu, senyoret?

—Pere Andreitx.

—Doncs, duu Pere Andreitx a casa de Simon Kuzov. És un murri que ha deixat anar el seu cavall dins del nostre hort, però… I bé, Maxímitx, no hi ha res de nou?

—Tot està tranquil, gràcies a Déu —respongué el cosac—, solament el caporal Profòrov ha anat a patacades, vora del bany, amb Ustina Negulina, per un gibrell d’aigua calenta.

—Ivan Ignàtieitx —digué la dona del capità al borni—, qualsevol endevina quin dels dos, Profòrov o Ustina, té raó! Castiga’ls a tots dos. Vaja, Maxímitx, vés en nom de Déu. Pere Andreitx. Maxímitx us durà a l’allotjament.

Vaig fer una reverència. L’allotjador m’acompanyà a una isba o cabana, que hi havia damunt l’altra vora del riu, al bell llindar de la fortalesa. En una meitat de l’isba vivia la família Simon Kuzov, i l’altra me la destinaren a mi. Era una cambra molt polida, dividida en dues per un envanet. Mentre Savèlitx l’endreçava, em vaig posar a mirar per una estreta finestra. Davant meu s’estenia l’estepa trista. A un costat hi havia unes barraques petites. Pel carrer vagarejaven tot de gallines. Una vella, amb una bujola sota el braç, dreta davant del seu llindar, cridava els garrins, que li responien tot grunyint mansament. Vet aquí el lloc on havia estat condemnat a passar la meva joventut! Em vingué tristesa, i, allunyant-me de la finestreta, me’n vaig anar al llit sense sopar, malgrat els precs de Savèlitx, que es condolia:

—Senyor totpoderós! No l’abelleix res! Què dirà missenyora si el noi se li posa malalt!

L’endemà de matí, tot just havia començat a vestir-me, s’obrí la porta, i aparegué un oficial jove, de mitja alçada, colrat de cara i pregonament lleig, però vivacíssim.

—Dispenseu-me —digué en francès— que vingui a saludar-vos així, sense cerimònia. Em vaig assabentar ahir de la vostra arribada, i el desig de veure una faç humana em dominà talment que no he pogut aguantar més. Ja comprendreu això quan haureu passat algun temps aquí.

Vaig endevinar que es tractava de l’oficial bandejat de la Guàrdia per causa d’un duel. De seguida ens férem amics. Era molt intel·ligent, i de conversa enginyosa i animada. Amb molta gràcia em descriví la família del comandant, la societat i el país on la sort m’havia dut. Vaig fer-me un tip de riure. Just aleshores entrà l’invàlid que havia trobat afegint un pedaç al seu uniforme d’oficial, al vestíbul del comandant, i en nom de Basilisa Iegórovna em convidà a dinar. Eixvabrin s’oferí d’acompanyar-me.

Anant tots a casa del comandant veiérem en una placeta una vintena d’invàlids vellets, portant la treneta sota els barrets en forma de tricorni. Estaven en formació. Davant d’ells hi havia el comandant, un vell bon jan i de gran alçada, amb gorra i bata de nankin. En veure’ns, se’ns atansà i, havent-me adreçat unes quantes paraules falagueres, es posà altre cop a comandar; vam restar contemplant la instrucció, però ell ens pregà d’anar a fer companyia a Basilisa Iegórovna assegurant-nos que aviat vindria.

—Endemés —afegí—, poca cosa hi podeu veure aquí.

Basilisa Iegórovna ens rebé, senzilla i cordial, i a mi em tractà com si fóssim coneguts de tota la vida.

L’invàlid i Palaixka pararen la taula.

—Quines ganes d’instrucció té avui el meu Ivan! —digué l’esposa del comandant—. Palaixka, crida el senyor a dinar. I on és Maixa?[10]

En aquell moment entrà una noia d’uns divuit anys, de cara rodoneta, pell rosada i els cabells d’un ros clar, partits i aplanats darrera les orelles, les quals semblaven talment enceses. De primer antuvi no m’agradà gaire. La vaig mirar amb un xic de prevenció perquè Eixvabrin m’havia pintat Maixa, la filla del capità, com una noia gairebé beneita. Maixa Ivànovna s’assegué en un racó, i es posà a cosir. Llavors portaren el xixi,[11] i veient Basilisa Iegórovna que el seu marit encara no hi era, tornà a enviar-li un avís per Palaixka:

—Digues al senyor que els convidats s’estan esperant, i que la sopa es refreda; la instrucció no es perdrà si Déu vol, i ja li vagarà prou d’esgargamellar-se.

Aparegué aviat el capità, acompanyat del vellet borni.

—Com ha estat això, estimat marit? —preguntà la muller—. El dinar fa estona que és a taula; i no hi havia manera de fer-te comparèixer?

—Ja sabies, Basilisa Iegórovna —féu Ivan Kúzmitx—, que estava enfeinat en actes del servei, instruint els soldadets.

—Vaja —replicà la capitana—, ho fas per dir que els instrueixes; però tant se’ls en dóna del servei i tu tampoc no en saps gaire. Millor seria que et quedessis a casa resant. Senyors hostes, facin-me la mercè de seure.

Començàrem a dinar. Basilisa Iegórovna estigué parlant sense parar i m’amoïnà fent-me un devessall de preguntes: qui eren els meus pares, si eren vius, on eren i a quin estament pertanyien. En assabentar-se que el meu pare posseïa tres-cents servents, clamà: «Oi que n’hi ha de gent rica al món! En canvi nosaltres, senyoret, només tenim una serventa, Palaixka; però, gràcies a Déu, anem tirant. El mal és que Maixa és casadora, i quin dot podrem dar-li? Una pinta, una escombra i, en diners (Déu em perdoni!), un altin[12] per prendre un bany. Seria veritablement una sort que trobés un home honrat; si no, es quedarà per a vestir sants».

Vaig mirar Maria Ivànovna; s’havia enrojolat, i fins li queien llàgrimes a dintre el plat. Em féu llàstima, i vaig fer esforços per donar un tomb a la conversa.

—He sentit —vaig reprendre força inoportunament— que els baixkirs es disposen a atacar aquesta fortalesa.

—I de qui ho has sentit això, amic? —preguntà Ivan Kúzmitx.

—M’ho han dit a Orenburg —vaig fer jo.

—Quina bestiesa! —exclamà el comandant—. Fa un quant temps que no se sent dir res per aquí. Els baixkirs són gent poruga, i els kirguisos també estan esporuguits. No els passarà pel magí d’atacar-nos; però si ho fessin, de l’allisada que els daríem, en deu anys no mourien un peu.

—I no teniu por —vaig seguir jo, adreçant-me a la capitana— de viure en aquesta fortalesa, sotmesa a tals perills?

—El costum, amic meu —respongué—. Ja fa vint anys que ens enviaren aquí des del regiment, i sols Déu sap la por que he tingut amb aquests maleïts heretges. Així que albirava els seus casquets de pell de cerver, i sentia els seus esgarips, creieu-me, senyoret, se m’aturava el cor. Però, ara, m’hi he acostumat tant, que ni em moc del seient si vénen a dir-me que els malfactors galopen a l’entorn del fortí.

—Basilisa Iegórovna és molt gosada —féu d’una manera severa Eixvabrin— i Ivan Kúzmitx pot dar-ne fe.

—Sí —respongué l’al·ludit—, et dono paraula que no pertany a la colla dels covards.

—I Maria Ivànovna? —vaig fer llavors—. És tan gosada com sa mare?

—Que si és gosada? —respongué la capitana—. No; Maixa té el cor de llebre. Fins ara no ha sentit un tret de fusell que no tremolés com la fulla a l’arbre. Fa dos anys se li va acudir a Ivan Kúzmitx, per celebrar el meu sant, de fer unes salves amb el nostre canó, i fou tan gros el seu esglai, que de què que no se’ns en va a l’altre barri, pobreta. D’ençà d’aleshores que no hem tornat a disparar aquell maleït canó.

Ens alçàrem de taula. El capità i la seva muller se n’anaren a dormir, i jo vaig fer via a casa Eixvabrin, on passàrem la vetlla.





IV. El duel


Vaja! Posa’t bé i ja veuràs

com et ratllaré la cara.



Kniaixnin

Passaren uns quants mesos i la meva estada a la fortalesa de Bielogorsk se’m féu no sols suportable, sinó fins bastant plaent. A casa del comandant em rebien com si fos de la família. Tant ell com la seva esposa eren gent digníssima. Ivan Kúzmitx, que havia arribat a oficial sortint de les files, era senzill i mancat de cultura, però d’una gran bonhomia i honradesa. Es deixava dur per la seva muller, la qual cosa s’adeia molt amb la seva deixadesa característica. Basilisa Iegórovna tenia cura dels afers del servei com si es tractés dels domèstics, i governava la fortalesa amb el mateix encert que la seva pròpia casa. Maria Ivànovna es desencongí aviat, i lligàrem franca amistat. Vaig descobrir en ella una noia entenimentada i sensible; sense adonar-me’n començà a néixer en mi una sincera afecció envers aquella simpàtica família, i fins m’interessava Ivan Ignàtieitx, el borni, tinent de la guarnició, de qui deia Eixvabrin que mantenia un tracte il·legal amb Basilisa Iegórovna, cosa que no tenia cap mena de fonament; sinó que Eixvabrin això no l’encaparrava gens.

Vaig rebre, en ascendir, el grau d’oficial. El servei no m’afadigava pas, perquè en aquella fortalesa, que Déu protegia, no hi havia ni revistes, ni exercicis, ni guàrdies. El comandant, per afecció, instruïa de vegades els soldats; emperò no havia aconseguit encara que tots ells sabessin distingir la mà dreta de l’esquerra. Eixvabrin tenia uns quants llibres francesos que vaig llegir, la qual cosa despertà en mi afecció a la literatura. Al matí llegia, feia exercicis de traducció, i fins algun cop componia versos; dinava gairebé sempre a casa del comandant, on acostumava a passar la resta del dia; cap allà al vespre, solia comparèixer-hi el pare Geràssim i la seva dona, Akulina Panfilovna, que tenia la llengua més baldera de tota la rodalia. Aleix Ivanitx Eixvabrin, com es comprèn, jo el veia a diari, però la seva conversa se’m feia per moments menys agradosa. El que més em desplaïa era que es rigués de la família del comandant, i, sobretot, els seus maliciosos comentaris respecte de Maria Ivànovna. A la fortalesa no hi havia cap altra societat, ni jo en desitjava d’altra.

Amb tot i els pronòstics, els baixkirs no es rebel·laren i en tots els voltants del fortí regnava la pau més completa; però una guerra casolana vingué de sobte a torbar-la.

Ja he dit que la literatura m’atreia. Els meus assaigs en aquell temps eren ja prou estimables, i al cap d’alguns anys els lloà àmpliament Alexandre Petrovitx Sumarokov. Un dia se m’acudí d’escriure una cançoneta, i vaig restar-ne molt satisfet. Ja se sap que els autors, disfressant de vegades llur intenció amb la petició de consell, tenen l’intent d’atreure’s un auditori benèvol. Així, doncs, un cop escrita la meva cançoneta, la vaig portar a Eixvabrin, que era l’únic en tota la fortalesa capaç de gustar una composició poètica, i després d’un lleuger preàmbul, vaig treure de la butxaca el meu quadern i li vaig llegir les següents estrofes:

Esvair mon amor, jo bé ho voldria;

bé prou que ho vaig cercant, de nit i dia;

mes de Maixa fugint, l’ésser amat,

no trobo per la ment la llibertat.

Jo sempre veig els ulls que em captivaren

i que l’ànima feble em trasbalsaren;

per sempre han trossejat mon pobre cor

i ma joia i repòs per sempre han mort.

Oh, tu!, que ma dissort, Maixa, comprens,

vulgues-me consolar d’aquest cas angoixós,

tenint per ton esclau l’esguard piadós.



—Què et semblen? —vaig dir-li, esperant un elogi, just tribut que se’m devia infal·liblement. Però, amb gran enuig meu, Eixvabrin, que habitualment era tan afalagador, declarà resoltament que la meva cançó no valia res.

—Per què? —vaig exclamar, procurant dissimular la meva desil·lusió.

—Perquè aquests versos —respongué— són dignes del meu mestre, Basili Kirilitx Trediakovski, i em recorden les seves cobles amoroses.

En dir això, m’agafà el quadern i començà a analitzar despiadadament cada vers i cada paraula, rient-se de mi de la manera més punyent. Aleshores, exhaurida la meva paciència, li vaig arrabassar el quadern de les mans, i li vaig dir que mai més de la vida no tornaria a ensenyar-li cap treball meu. També d’aqueixa amenaça se’n rigué Eixvabrin.

—Ja ho veurem —digué— si ets capaç de mantenir la teva paraula; els poetes necessiten auditori, com necessita Ivan Kúzmitx una garrafeta de vodka com a aperitiu abans de dinar. I qui és aquesta Maixa a qui declares el teu tendre afecte i la teva dissort amorosa? És per ventura Maria Ivànovna?

—No n’has de fer res —vaig dir, arrufant les celles—, i endemés em sobren la teva opinió i les teves suposicions.

—Caram! Molt d’amor propi té el poeta i molta modèstia l’enamorat! —seguí Eixvabrin, encenent-me més cada cop—. Escolta un Consell d’amic: si vols aconseguir alguna cosa, no et valguis de cançons.

—Què vols dir amb tot això? Fes-me la mercè d’explicar-m’ho.

—Amb molt de gust. Vull dir que si desitges que Maixa Ivànovna vagi a casa teva en fer-se fosc, en comptes de versets tendres, fes-li present d’un parell d’arracades.

Vaig sentir que se m’encenien les sangs.

—I per què tens aquest concepte d’ella? —vaig preguntar refrenant amb prou feines la meva ira.

—Perquè conec per experiència —respongué, amb un somriure diabòlic— les seves preferències i els seus costums.

—Ments, miserable! —vaig cridar mig boig—, ments de la manera més vil!

Eixvabrin empal·lidí d’ira, i, agafant-me per un braç, em digué:

—Això sí que no t’ho deixaré passar, i em donaràs una satisfacció.

—Quan vulguis, estic a la teva disposició —vaig respondre amb certa alegria.

Llavors estava prompte a anorrear-lo.

De seguida vaig anar a veure Ivan Ignàtieitx, a qui vaig trobar amb l’agulla a la mà, enfilant, per encàrrec del comandant, bolets per assecar a l’hivern.

—Hola, Pere Andreitx! —exclamà en veure’m—. Benvingut sigueu! Però, per Déu, digueu: per quin motiu heu vingut?, si em permeteu la pregunta.

En poques paraules el vaig informar que havia renyit amb Aleix Ivanovitx i que desitjava que em servís de testimoni. Ivan Ignàtieitx m’escoltà amb atenció, obrint desmesuradament l’únic ull.

—El que voleu dir —respongué— és que desitgeu matar-vos amb Aleix Ivanovitx i preteneu que jo intervingui com a testimoni, oi?

—Això mateix.

—Però, per Déu, Pere Andreitx! Com podeu proposar-vos aqueix disbarat! Que us heu disputat amb Aleix Ivanovitx? Ves quina cosa! Un insult no es porta penjat al coll! A un d’ell, un altre de vostre. Que ell us dóna un cop al nas? Vós li contesteu amb un a l’orella, o amb dos o amb tres… i s’ha acabat. Ja us farem fer les paus. Però —permeteu-me que us digui— anomeneu bona acció enastar el proïsme! I encara si fóssiu vós qui foradés Aleix Ivanovitx, en nom de Déu!, no li tinc pas cap simpatia. Però i si fos ell qui us foradés? Quin negoci faríem! Permeteu-me que us pregunti: qui hauria comès la bogeria més gran?

Els raonaments del discret tinent no afebliren la meva resolució, i vaig seguir ferm en el meu propòsit.

—Com vós vulgueu —afegí Ivan Ignàtieitx—, feu el que us sembli; però per què necessiteu testimonis?, de què us serveixen? És potser una cosa extraordinària veure com es mata la gent?, i perdoneu-me la pregunta. Gràcies a Déu, ja he pres part en les guerres amb suecs i turcs i n’he vistes de tot color.

De la millor manera que vaig poder, li vaig fer avinent l’obligació del testimoni; però Ivan Ignàtieitx no pogué capir-ho i digué a la fi:

—Està bé: si preteneu barrejar-me en aquest afer, tal vegada ho posi en coneixement d’Ivan Kúzmitx, i com a cosa del servei, li digui que a la fortalesa s’està ordint un acte contrari als interessos de l’Estat, per si creu convenient prendre les mides corresponents.

Esverat, vaig pregar a Ivan Ignàtieitx de no dir res al comandant, i amb prou feines vaig poder convèncer-lo. Em donà paraula de no dir res i jo vaig resoldre de no servir-me d’ell.

Vaig passar la vetlla, com de costum, a casa del comandant i vaig esforçar-me a semblar alegre i indiferent, per no fer néixer sospites i estalviar preguntes enutjoses; però confesso que no vaig poder aparentar aquella sang freda de què es vanen gairebé sempre aquells que es troben en el meu cas. Durant tota la vetlla el meu esperit se sentí predisposat a l’enterniment, a la sensibilitat. Maria Ivànovna m’agradava més que de costum. Potser era la darrera vegada que la veia, i això afegia a la meva afecció una nota emotiva. Eixvabrin també vingué, i vaig aprofitar l’ocasió per endur-me’l en un racó i informar-lo de la meva conversa amb Ivan Ignàtieitx.

—I per què en necessitem de testimonis? —em digué amb to sec—, podem passar-nos-en.

Convinguérem de batre’ns darrera els pallers que hi havia prop de la fortalesa, i trobar-nos-hi a les set del matí. La nostra conversa fou en aparença tan cordial, que Ivan Ignàtieitx, per poc no ens descobreix amb la seva xerrameca.

—Que en fa de temps que devíeu haver fet això! —exclamà, adreçant-se’m amb to satisfet—: una mala pau val més que una bona baralla, i a l’honor no li fa cap nosa la salut.

—Què passa, Ivan Ignàtieitx? —preguntà la comandanta, que estava fent un solitari en un racó de l’estada—; no me n’he assabentat.

Adonant-se del meu enuig, i recordant la seva promesa, Ivan Ignàtieitx s’esverà i restà sense paraula. Eixvabrin cuità a treure’l del compromís i digué:

—Ivan Ignàtieitx aprova la nostra reconciliació.

—Però, amb qui havies renyit, pare meu?

—Hem tingut una disputa molt greu Pere Andreitx i jo.

—I per què?

—Per una ximpleria: per una cançoneta, Basilisa Iegórovna.

—I això és un motiu per a renyir! Una cançoneta!… I com ha estat això?…

—Doncs així: Pere Andreitx ha compost, no fa molt, una cançó i avui ha vingut a cantar-me-la. Escoltant-la, m’he posat a cantar el meu estirabot predilecte:

Oh, filla del capità!

Si em vols creure, a mitjanit

no surtis a passejar.



»D’això n’ha nascut la dissensió, i Pere Andreitx s’ha enutjat, però després, comprenent que cada u és lliure de cantar el que li sembli, s’ha acabat la qüestió.

La insolència d’Eixvabrin estigué a punt de fer-me sortir del fogó; a excepció meva, hom no copsà les seves grolleres al·lusions; o almenys, hom no en féu esment. De la cançoneta, se sortí a parlar dels poetes, i el comandant declarà que tots eren uns perduts i uns borratxos impenitents; i m’aconsellà, com a bon amic, que deixés la poesia, perquè era contrària al servei, i que no podia dur-me a res profitós.

La presència d’Eixvabrin m’era del tot insuportable, la qual cosa féu que m’acomiadés tot seguit del comandant i de la seva família. Un cop a casa, vaig examinar la meva espasa, vaig provar la punta i em vaig posar a dormir, després de donar ordre a Savèlitx que em despertés cap a les set.

A l’endemà em trobava darrera els pallers, a l’hora assenyalada, esperant el meu contrari, el qual no trigà gaire.

—Com que ens poden sorprendre, convé que ens apressem —digué.

Ens traguérem les guerreres, i en mànegues de camisa, desembeinàrem les espases.

En aquell moment aparegué a l’altra banda dels pallers Ivan Ignàtieitx amb cinc invàlids, i ens donà l’ordre de comparèixer davant del comandant.

Obeírem, contrariats. Els soldats ens voltaren i vam posar-nos en marxa darrera d’Ivan Ignàtieitx, el qual ens duia en triomf, marcant el pas militar amb severa majestat.

Entràrem a la comandància, i fou Ivan Ignàtieitx que obrí la porta, anunciant d’una manera emfàtica: «Ja els duc!».

Basilisa Iegórovna sortí al nostre encontre, exclamant:

—Déu meu! Senyors! Què ha estat això? Com és possible? Forjar un assassinat dintre la fortalesa! Ivan Kúzmitx, arresta’ls de seguida! Pere Andreitx, Aleix Ivanovitx, remeteu les espases; de pressa; remeteu-les! Palaixka, porta aquestes espases a les golfes! Pere Andreitx, de tu no ho esperava. No et fa vergonya? Que ho fes Aleix Ivanovitx, que ja fou bandejat de la Guàrdia per una mort, i que no creu en Nostre Senyor, però tu!, tu també?

Ivan Kúzmitx aprovava plenament el que deia la seva esposa, i afegí:

—Ja ho veieu; Basilisa Iegórovna té tota la raó; el duel és privat per les Ordenances militars.

Mentrestant, Palaixka ens havia agafat les espases i les havia portat al graner, i encara que Eixvabrin romania encarcarat, jo no em vaig poder aguantar més i vaig esclafir la rialla.

—Deixant a part l’estimació que us tinc —digué aquest darrer, adreçant-se a Basilisa amb gran fredor—, us tinc de fer avinent que és inútil que us amoïneu a voler sotmetre’ns al vostre tribunal. Deixeu aquesta cura a Ivan Kúzmitx; això és cosa d’ell.

—Com! Què! Benvolgut pare meu! —reprengué la comandanta—. Que no són, potser, marit i muller, una sola ànima, una sola carn? Ivan Kúzmitx! Què esperes? Posa’ls tot seguit en cel·la separada, a pa i aigua, perquè els fugi aquesta idea del magí; i que vingui el pare Geràssim i els imposi una penitència pública, perquè demanin a Déu perdó de llurs culpes i se’n penedeixin davant la gent!

Ivan Kúzmitx no sabia què resoldre. Maria Ivànovna estava pàl·lida com la mort. A poc a poc s’apaivagà la tempesta. La comandanta s’asserenà, i, a la fi, ens féu abraçar.

Palaixka ens portà les espases i sortirem al carrer, com si fóssim amics. Ivan Ignàtieitx ens acompanyava.

—No us fa vergonya —vaig dir-li, tot cremat— d’haver anat a denunciar-nos al comandant, després d’haver-me donat paraula de no fer-ho?

—Tan cert com hi ha un sol Déu al cel, que no he dit res a Ivan Kúzmitx —respongué—. Tot m’ho ha fet xerrar Basilisa Iegórovna, i ha estat ella qui ho ha disposat tot, sense que el comandant n’hagués esment… però, a la fi tot s’ha acabat.

En dir això se n’anà a casa seva, i restàrem sols Eixvabrin i jo.

—El nostre afer no pot acabar així —li vaig dir.

—D’acord —féu ell—. Em respondreu amb la vostra sang de la impertinència; però, com, sens dubte, seguiran observant-nos, haurem de fingir durant un quant temps. A reveure.

I ens acomiadàrem com si no hagués passat res.

Quan vaig tornar a casa del comandant em vaig asseure al costat de Maria Ivànovna, com solia. El seu pare no hi era, i la seva mare estava enfeinada en els quefers domèstics. Començàrem a parlar en veu baixa; i ella amb tendresa, em contà la inquietud que havia produït a tots la meva disputa amb Eixvabrin.

—Vaig quedar-me mig morta —digué— quan ens anunciaren que vostès concertaven un duel a espasa. Que en són d’estranys els homes! Per un sol mot, que probablement oblidarien als pocs dies, estan promptes a matar-se, sacrificant no sols llur pròpia vida, sinó, dissortadament, també la felicitat d’aquells que… Però estic convençuda que el causant de la disputa no ha estat vostè. De segur que Aleix ha estat el culpable.

—I per què ho creu, això, Maria?

—Doncs… perquè és molt mofeta. A mi em desplau Aleix Eixvabrin. I molt que em desplau; i fixi’s quina cosa tan estranya: per res d’aquest món desitjaria desagradar-li i ell de la mateixa manera. Em trobaria sempre en constant neguit.

—I vostè què creu, Maria; que Eixvabrin està enamorat de vostè?

Maria Ivànovna es torbà, i digué tota enrojolada:

—Em sembla… no sé… crec que li agrado.

—Per què ho creu?

—Perquè em féu demanar la mà.

—La mà! Li ha demanat la mà! Quan?

—L’any passat: dos mesos abans d’arribar vostè.

—I vostè no hi va consentir?

—Ja ho veu. No hi ha pas cap dubte que Aleix Ivànovitx és un home intel·ligent, de bona família i amb cabals; però només de pensar que després del casament hauria de besar-lo davant de tothom… per res del món no ho faria, encara que hagués de perdre la meva felicitat.

Les paraules de Maria Ivànovna m’obriren els ulls i m’aclariren moltes coses. Vaig capir la maligna persistència que posava Eixvabrin a perseguir-la; indubtablement s’havia adonat de la nostra mútua atracció i es proposava de separar-nos. L’estirabot que havia estat la causa de la nostra renyina em semblava ara més repugnant, veient-hi en comptes d’una broma barroera i indecent, una calúmnia premeditada. El desig de castigar el miserable malparlat, esdevingué més fort en mi, i vaig esperar, ple d’impaciència, una bona avinentesa.

No fou llarga l’espera. El dia següent, em trobava component una elegia i rosegant la punta de la ploma per evocar un consonant, quan arribà Eixvabrin i començà a trucar al peu de la finestra. Vaig deixar la ploma, i, cenyida l’espasa, vaig sortir al seu encontre.

—Per què allargar més aquest afer? —em digué—, ara no vigilen. Baixem fins al riu, que allí no ens destorbarà ningú.

Emprenguérem la caminada silenciosament, i per un indret quasi espadat, ens deturàrem a la mateixa vora del riu i desembeinàrem les espases. Eixvabrin era més destre, però jo era més fort i més gosat i monsieur Beaupré, que havia estat soldat, m’havia donat també algunes lliçons d’esgrima, molt ben aprofitades! No es pensava trobar en mi un contrari tan perillós. Durant una bella estona, cap dels dos no pogué ferir l’altre; però, a la fi, adonant-me que Eixvabrin fluixejava, el vaig atacar amb braó, i el vaig fer retrocedir quasi fins al riu. De sobte, vaig sentir que em cridaven pel meu nom amb uns grans crits; em vaig girar, i vaig veure Savèlitx que venia corrent per l’espadat… En el mateix moment, vaig sentir una forta punyida al pit, sota l’espatlla dreta, i vaig caure, sense sentits.





V. L’amor


Donzella, cara de rosa,

ets jove pel casament.

El que ton pare et proposa

no et durà penediment.

La discreció és un gran dot

aplega-la en tot moment.



Cançó popular

Si una altra millor en trobessis,

em penso que em deixaries.

Si l’escollissis pitjor,

de mi te’n recordaries.



Cançó popular

En retornar-me no vaig poder fer-me ben bé cabal de seguida del que m’havia esdevingut. Em trobava en una cambra desconeguda, estès damunt d’un llit, i em sentia molt feble. Al meu costat hi havia Savèlitx amb un llum a la mà, i algú deslligava curosament les benes que m’embolcallaven pit i espatlla. A poc a poc s’aclariren les meves idees; recordant el duel, vaig endevinar que estava ferit. Grinyolà la porta, i una veu, com un dolç xiuxiueig, el so del qual m’estremí, va preguntar:

—Com segueix?

—Igual —respongué Savèlitx, sospirant—; encara no li ha tornat el coneixement, i ja fa vora de cinc dies.

Vaig voler girar-me; però fou endebades.

—On sóc? Qui hi ha aquí? —vaig preguntar fent un esforç.

Maria Ivànovna s’acostà al llit, i digué:

—Com es troba?

—Bé, gràcies a Déu —vaig dir feblement—. És vostè, Maria Ivànovna? Digui’m…

Mancat de forces per a seguir, vaig restar mut. Savèlitx féu un respir alleujat. L’alegria se li pintava a la cara.

—Ha retornat, ha retornat! —repetia—. Gràcies a tu, Senyor Omnipotent! Ai, pare meu, Pere Andreitx, quin sofriment m’has fet passar! No res, cinc dies de llit!…

Maria Ivànovna va interrompre el seu parlament, dient:

—No li parlis molt, Savèlitx; encara està molt feble.

I eixí, tancant la porta cautament.

El meu cap començà a rumiar. S’esdevenia, doncs, que em trobava a casa del comandant, perquè Maria Ivànovna podia entrar a la meva cambra. Vaig voler fer algunes preguntes a Savèlitx; però el vell féu anar el cap i es tapà les orelles. Vaig tancar, enutjat, els ulls i aviat em vaig adormir.

En despertar-me, vaig cridar Savèlitx, i, en el seu lloc, vaig veure davant meu Maria Ivànovna, la qual m’adreçava una salutació amb la seva veu angelical. No puc descriure la dolça emoció que em corprengué, aquell moment. Agafant-li la mà, vaig estrènyer-la contra meu i la hi vaig amarar de llàgrimes, tot enternit. Maixa no l’apartà… i de sobte posà la seva boca en la meva galta i vaig sentir la impressió humida i ardent dels seus llavis damunt dels meus. Una flamarada de foc va córrer per les meves venes.

—Estimada i bona Maria Ivànovna! —vaig exclamar—, sigues la meva esposa. Vulgues fer-me feliç!

Refent-se i apartant la mà, digué:

—Calmi’s, per l’amor de Déu; encara hi ha perill… Pot tornar-se-li a obrir la ferida… Cuidi’s. Faci-ho per mi.

Dit això se n’anà i em deixà pres d’un delitós èxtasi. La benaurança em reviscolava. Serà meva! M’estima! Aquest pensament omplia tot el meu ésser.

Des d’aquella hora, de mica en mica, em vaig anar refent. Em curava el barber del regiment, per manca d’altre metge a la fortalesa, i a fe que no s’hi mirava gaire. La meva joventut i la meva virior escurçaren la convalescència. Tota la família del comandant m’omplia d’atencions. Maria Ivànovna no em deixava. Com és de suposar, a la primera ocasió vaig reprendre la declaració interrompuda, i Maria m’escoltà amb menys impaciència, i em manifestà, ingènuament, que el seu cor se sentia atret envers mi, i que els seus pares, naturalment, estarien joiosos de la seva felicitat.

—Però, mediti-ho detingudament —afegí—: els seus no hi oposaran algun entrebanc?

Vaig restar consirós. De la tendresa materna no en tenia cap temença; però coneixent les idees i el tarannà del meu pare, estava convençut que el meu amor no el commouria gaire, i que el consideraria com una exaltació jovenívola. Així ho vaig confessar sincerament a Maria Ivànovna; però vaig resoldre d’escriure al meu pare, servint-me dels termes més eloqüents i obligadors que pogués trobar, per demanar-li la seva benedicció. Vaig ensenyar la lletra a Maria Ivànovna, la qual la trobà tan persuasiva i patètica, que no desconfià de l’èxit, i es deixà dur per les dolces emocions, amb tota la fe de la joventut i de l’amor.

Amb Eixvabrin férem les paus els primers dies de la meva convalescència. Quant a Ivan Kúzmitx, em reptà pel duel, dient-me:

—Mira, Pere Andreitx, el meu deure era d’arrestar-te; però ja has tingut la punició prou forta. Pel que fa a Aleix Ivanovitx, el tinc tancat al graner, amb sentinella de guaita, i li guarda l’espasa Basilisa Iegórovna. Així tindrà temps per a meditar amb tranquil·litat sobre el que ha fet, i penedir-se’n.

Jo era massa feliç per a nodrir dins del meu cor ni el més lleu ressentiment, i vaig resoldre intercedir per Eixvabrin, i el bon comandant consentí a posar-lo en llibertat, amb avinença de la muller. Vingué Eixvabrin a veure’m, i em manifestà la seva pena pregona per tot el que entre nosaltres havia passat, reconeixent que ell en tenia tota la culpa, i em pregà d’oblidar-ho tot. Com que no sóc de caràcter rancuniós, el vaig perdonar de tot cor. Veient en la seva calúmnia l’enuig de l’amor propi ofès i de l’amor a Maria menyspreat, vaig perdonar generosament el meu rival dissortat.

Em vaig refer aviat, i vaig poder traslladar-me al meu allotjament. Esperava amb impaciència la resposta a la lletra que havia tramès, sense gosar confiar-hi gaire i fent per manera d’ofegar els meus tristos pressentiments. Amb Basilisa Iegórovna i el seu marit no havia tingut cap explicació encara; però la meva petició no els podia venir de nou, perquè ni Maria Ivànovna ni jo no ens preocupàvem d’amagar davant d’ells els nostres sentiments, i per endavant ja teníem assegurat el consentiment.

A la fi, entrà Savèlitx un matí a la meva cambra amb una lletra a la mà. La vaig agafar tremolant. L’adreça era escrita amb lletra del pare, la qual cosa em féu pressentir quelcom greu, per tal com les lletres ordinàries, a mi adreçades, les escrivia la mare, per bé que de vegades hi afegís ell unes ratlles al final. Vaig trigar una bella estona a esquinçar el paper, tot llegint la solemne adreça: «Al meu fill, Pere Andreitx Griniev. Govern d’Orenburg. Fortalesa de Bielogorsk» i esforçant-me per endevinar a través d’aquells gargots l’estat d’ànima de qui els havia escrit. Vaig resoldre’m, a la fi, a obrir-lo, i a les primeres ratlles ja vaig adonar-me que s’hi havia ficat el dimoni. El text de la lletra era el següent:

«Pere, fill meu: La teva lletra, en la qual ens demanes la benedicció paterna i el nostre consentiment per a amullerar-te amb Maria Ivànovna, filla de Mirònov, arribà a les nostres mans el dia 15 d’aquest mes. No sols no m’avinc a donar-te la benedicció, i el consentiment, sinó que estic resolt a venir a Bielogorsk i a tractar-te com un bordegàs, que ho ets per les teves tarambanades, sense tenir en compte per res el teu grau d’oficial, amb les quals demostres que encara no ets digne de portar l’espasa que se t’ha donat per a defensa de la pàtria, i no per a batre’t amb un altre perdut com tu. Escriuré tot seguit a Karlovitx, demanant-li que et traslladi de la fortalesa de Bielogorsk a qualsevol altre indret llunyà on oblidis la teva fal·lera. La teva mare, en assabentar-se del teu duel i que estaves ferit, caigué malalta de pena i fa llit encara. Què en farem de tu? Demano a Déu que t’encamini, encara que no goso esperar res de tu, ni amb sa gran misericòrdia.

El teu pare, A. G.»



La lectura d’aquesta lletra despertà en mi una munió de sentiments diferents. Les fortes paraules que el meu pare no estalviava, em feriren d’una manera pregona. El menyspreu amb què esmentava Maria Ivànovna, em semblava tan injust com indelicat. La idea del meu trasllat de la fortalesa de Bielogorsk, m’espaordí. Però el que més pena em dava era la malaltia de la meva mare. Em vaig indignar amb Savèlitx, perquè no dubtava que per mitjà d’ell havien sabut el duel. Passejant amunt i avall per la meva estreta cambra, em vaig aturar davant d’ell, i guaitant-lo amb aire amenaçador li vaig dir:

—Pel que veig, no en tens prou que per la teva causa m’hagin ferit i hagi estat un mes entre la vida i la mort; també has volgut matar la meva mare.

Savèlitx restà com llampferit.

—Senyor! —exclamà ploriquejant—, què és això que et dignes dir-me? Jo el causant de la teva ferida! Déu sap que vaig córrer a posar el meu pit entre tu i l’espasa d’Aleix Ivanovitx! La maleïda vellesa me’n va privar, però, i la teva mare? Què li he fet?

—Què li has fet? —vaig respondre—. Qui t’ha induït a escriure-li una denúncia contra mi? Per ventura t’han posat al meu servei per a espiar-me?

—Que jo he escrit una denúncia? —respongué Savèlitx, amb els ulls plens de llàgrimes—. Déu, rei del cel! Guaita, digna’t llegir el que m’escriu l’amo i veuràs si t’he denunciat. —I traient-se de la butxaca una lletra, llegí el que segueix:

«No et fa vergonya, vell ca? Oblidant les meves severes ordres no m’has dit res del meu fill Pere Andreitx, i he hagut de conèixer les seves bogeries pels estranys. És així com compleixes les teves obligacions i la voluntat del teu senyor? T’enviaré, vell ca, a fer de porquerol per haver-me amagat la veritat i per haver fet conxorxa amb el meu noi. Et mano que en rebre la present m’escriguis com se troba ara, que segons em diuen ha millorat; i en quin lloc té la ferida, i si l’han atès bé».

Era ben cert que Savèlitx s’havia justificat als meus ulls, i que l’havia ofès sense fonament, amb els meus retrets i les meves sospites, i encara que li vaig demanar perdó, el pobre vell romania inconsolable.

—I per això he arribat a vell! —repetia—. És aquesta la paga que rebo dels meus senyors! Sóc… un vell ca i un porquerol, i a més a més d’això, he causat la teva ferida!… No, pare meu, Pere Andreitx!, el culpable no sóc jo, sinó el maleït monsieur que et va ensenyar a manejar aquells punxons, i a donar cops a terra amb el peu, com si a cops de peu i espasinades et poguessis deslliurar d’un mal home! Per això va caldre fer venir un monsieur i desprendre els diners, sense mirament!

Qui era, doncs, qui s’havia fet seva la tasca d’informar al meu pare el meu comportament? El general, no semblava que tingués gran cura de mi, i endemés, Ivan Kúzmitx no havia pas cregut necessari d’assabentar-lo del meu duel. M’enquimerava fent suposicions; però les meves sospites sempre anaven a raure a Eixvabrin, per tal com era l’únic a qui aprofitava la denúncia, amb mires, potser, d’allunyar-me de la fortalesa i fer-me rompre amb la família del comandant.

Vaig eixir a contar-ho tot a Maria Ivànovna.

—Què ha passat? Véns molt esgrogueït!

—Tot ha acabat! —vaig respondre, donant-li la lletra del meu pare.

Ella empal·lidí igualment, i, en haver-la llegida, me la tornà amb mà tremolosa, i la veu trencada.

—Què hi farem! No devia ésser la meva sort… Els teus pares no em volen a la família. Faci’s en tot la voluntat de Déu! Ell sap millor que no pas nosaltres, el que ens convé. Nosaltres no hi podem fer res, Pere Andreitx; almenys que siguis feliç…

—No pot ésser! —vaig dir agafant-li una mà—. Tu m’estimes; jo estic disposat a tot. Anem a agenollar-nos als peus dels teus pares; ells són gent senzilla i tenen cor, i no pas la crueltat dels vanitosos… Ens beneiran, ens casarem… i després, passat un quant temps, estic segur que aconseguirem entendrir el meu pare; ens disculparà la meva mare, i ell em perdonarà.

—No, Pere Andreitx —respongué Maixa—; jo no em casaré amb tu sense que els teus pares beneeixin la nostra unió. No hi hauria felicitat per a tu sense la benedicció d’ells. Deixem-ho tot al voler de Déu. I quan trobis aquella que tes destinada, si arribes a estimar-ne una altra…, que el Senyor et protegeixi, Pere Andreitx; jo pregaré per vosaltres dos…

En dir això esclatà en plors, i s’allunyà de mi. Hauria volgut entrar a la seva cambra darrera d’ella; però vaig comprendre que no em trobava amb prou domini de mi mateix i me’n vaig tornar a casa.

Estava profundament trasbalsat per les meves cabòries, quan, sobtadament, Savèlitx va interrompre els meus pensaments dient, alhora que em donava un full escrit:

—Veus-ho aquí, senyor; ara podreu veure si sóc delator del meu amo i si m’esforço a fer renyir el fill amb el pare.

Vaig agafar el full de paper de les seves mans; era la resposta que donava Savèlitx a la lletra que havia rebut, i deia així, paraula per paraula:

«Senyor Andreu Petrovitx, pare magnànim nostre:

»Vaig rebre la teva graciosa lletra, en la qual et dignes enutjar-te amb mi, el teu servent, dient-me si és que no em fa vergonya de no haver acomplert les ordres del meu amo; jo no sóc un vell ca, sinó un fidel criat teu, i obeeixo els teus manaments, i sempre t’he servit amb zel, fins que he posat cabells blancs. De la ferida de Pere Andreitx no te’n vaig fer esment per no esverar-te endebades. He sabut que la senyora, mare nostra, Avdòtia Vasilievna, ha emmalaltit de l’esglai. Pregaré Déu per la seva salut. Pere Andreitx rebé la ferida sota l’espatlla dreta, o el pit, vora mateix la costella, i tenia polzada i mitja[13] de fondària, i fou atès a casa del comandant, on el portaren des del marge del riu, i el curà el barber del llogarret, Esteve Paramonov, i ara Pere Andreitx, gràcies a Déu, es troba bé i no se’n pot dir res de mal. I he sabut que els caps n’estan molt contents, i a casa Basilisa Iegórovna el tracten com un fill. El que ara li ha esdevingut no el fa mereixedor de cap retret: els cavalls tenen quatre potes, i, malgrat això, ensopeguen. Et dignes escriure’m que m’enviaràs a pasturar garrins; doncs que es faci la teva voluntat d’amo, que jo compliré humilment.

»I ara permet que t’adreci la seva salutació devota, el teu fidel esclau,

Arxip Savèlitx».



Més d’un cop no vaig poder tenir-me el riure llegint la missiva del bon vell. Per a respondre al meu pare jo no em sentia amb forces, i per a tranquil·litzar la meva mare amb la carta de Savèlitx n’hi havia prou.

La meva situació canvià des d’aleshores.

Maria Ivànovna quasi no parlava amb mi, i sempre feia per manera d’allunyar-se del meu costat. La casa del comandant començava a no ésser-me plaent. A poc a poc vaig anar-me acostumant a romandre sol a casa. Basilisa Iegórovna, a la primeria, m’ho retreia; però en veure la meva tossuderia, acabà per deixar-me en pau. Ivan Kúzmitx el veia tan sols quan les necessitats del servei ho exigien, i amb Eixvabrin ens trobàvem poc i amb molt més enuig, tenint en compte que li havia notat certa mena de secreta hostilitat que refermava molt més les meves sospites. El viure se m’arribà a fer enutjós, i vaig caure en una fonda melangia, que la solitud i el desvagament atiaven. L’isolament enardia el meu amor, que cada hora se’m feia més punyent. Vaig perdre l’afecció a llegir i a escriure versos. El meu esperit s’esfondrava, i vaig témer de tornar-me boig o d’enllotar-me en la disbauxa; però impensats esdeveniments, que influïren d’una manera molt forta en tota la meva vida, donaren a la meva ànima una sotragada ferma i benefactora.





VI. Pugatxov


Escolteu, escolteu, bons jovenets,

ço que anem a contar-vos els vellets.



Cançó

Abans d’entrar de ple en la descripció dels estranys esdeveniments dels quals vaig ésser testimoni, dec dir quelcom de la situació en què es trobava el govern d’Orenburg a les acaballes de l’any 1773.

Formaven aquest extens i ric governament nombroses poblacions mig salvatges, que havien reconegut poc abans la sobirania dels tsars russos, i que, per raó de les seguides rebel·lions, per la incapacitat a emmotllar-se a les lleis i a la vida ciutadana, i llur inconstància i llur crueltat, exigien per part de les autoritats ésser vigilades sens treva, a fi de mantenir-les en l’obediència. S’alçaren fortaleses en els llocs on es cregué que eren necessàries, i s’hi destinà com a guarnició, en la seva majoria, gent cosaca, antics posseïdors de les vores del Iaïk. Però aquells cosacs que tenien el deure de mantenir l’ordre i la seguretat de l’esmentada regió, també es tornaven, feia temps, uns súbdits inquiets i perillosos per al govern imperial. El 1772 esclatà la insurrecció en la principal de llurs viles amb motiu de les rigoroses mesures preses pel general Traubenberg per a sotmetre l’exèrcit a la deguda disciplina. El final fou el bàrbar assassinat d’aquest general, un desbaratat canvi d’autoritats i, al capdavall, la pacificació dels rebels a força de metralla i càstigs cruels.

Tot això s’havia esdevingut poc temps abans d’arribar jo a la fortalesa de Bielogorsk. Tot estava ja apaivagat, o semblava estar-ho, i les autoritats s’havien refiat massa del fingit penediment dels arters insurrectes, els quals amagaven llur rancúnia, tot esperant una ocasió favorable per a repetir els desordres.

Torno al meu relat.

Una nit (això s’esdevenia a primers d’octubre de l’any 1773) era sol a casa meva escoltant el xiulet del vent autumnal i contemplant des de la finestra com corrien els núvols per davant de la lluna, quan vingueren a cridar-me de part del comandant. Vaig anar-hi tot seguit, i vaig trobar a casa seva Eixvabrin, Ivan Ignàtieitx i l’uriàdnik[14]. A la sala, ni Basilisa Iegórovna, ni Maria Ivànovna. El comandant em féu una salutació tot capficat, tancà la porta, ens féu seure, excepte l’uriàdnik, que restà dret al llindar, i traient-se de la butxaca un paper, ens digué:

—Senyors oficials! Una nova important! Sentiu el que diu el general.

I posant-se les ulleres, llegí el que segueix:

«Senyor comandant de la fortalesa de Bielogorsk, Capità Mirònov.

Confidencial.

»Per la present el faig sabedor que el cismàtic cosac del Don, Iemelià Pugatxov, ha aconseguit d’escapar de la vigilància dels seus guardes, i caient en la gosadia imperdonable de fer-se passar per l’emperador que morí, Pere III, ha aplegat una colla de malfactors, amb els quals ha portat el desordre a les poblacions del Iaïk, i ja ha pres i destruït algunes fortaleses, portant a cap a tot arreu roberies i assassinats. Així, doncs, tantost rebreu aquesta comunicació deureu, senyor capità, prendre de seguida les mesures necessàries per a rebutjar l’esmentat bandoler i usurpador, i anorrear-lo si per cas anés contra la fortalesa del comandament de la qual esteu encarregat».



—«Prendreu de seguida les mesures necessàries…» —féu, comentant-ho, el comandant, llevant-se les ulleres i plegant el paper—. Com veieu, això és molt fàcil de dir. Segons sembla, aquest malfactor compta amb forces; nosaltres aquí tenim cent trenta homes, sense comptar els cosacs, que poc ens en podem refiar, dit sia sense intenció d’ofendre’t, Maxímitx. (L’uriàdnik somrigué). Però, senyors oficials, quin remei ens queda? Estigueu provinguts, poseu guaites i organitzeu escamots per de nits; i, en el cas d’una escomesa, tanqueu la portella i feu sortir els soldats. I tu, Maxímitx, tingues molta cura dels teus cosacs. A més d’això, cal inspeccionar el canó i netejar-lo ben bé. El que més ens interessa és mantenir-ho tot ben secret, perquè a la fortalesa hom no n’hagi esment abans d’hora.

Un cop assabentats d’aquestes ordres, Ivan Kúzmitx ens acomiadà. Jo vaig sortir amb Eixvabrin comentant el que havíem sentit.

—On creus que farà cap, tot això? —li vaig preguntar.

—Déu ho sap —respongué—. Ja ho veurem. Per ara no em sembla cosa greu. Si…

Restà pensívol i començà a xiular, distretament, una tonada francesa.

Malgrat totes les nostres precaucions, la nova de l’aparició de Pugatxov s’estengué per la fortalesa. Ivan Kúzmitx estimava molt la seva muller, però no li hauria comunicat per res del món un secret que li fou confiat com a afer del servei; i així, en rebre la lletra del general, es deseixí traçudament de Basilisa Iegórovna, dient-li que el pare Geràssim havia rebut d’Orenburg noves extraordinàries, que guardava en absoluta reserva. Va haver-n’hi prou perquè la comandanta se n’anés de seguida a visitar la popessa i, aconsellada pel seu marit, se n’endugué Maixa perquè no s’avorrís tota sola.

Llavors, amo de casa seva, manà que hi anéssim de pressa i tancà Palaixka a les golfes perquè no pogués sentir-nos.

Basilisa Iegórovna tornà a casa seva sense haver pogut collir res de la popessa; però assabentada que durant la seva absència hi havia hagut consell de guerra, i que havien tancat Palaixka, endevinà la falòrnia del seu marit i se n’anà resoltament vers ell, disposada a confessar-lo; però el marit estava preparat per a l’escomesa i, sense perdre ni poc ni molt el seu domini, respongué gosadament a la seva tafanera muller:

—Veuràs, mareta meva, les dones de la fortalesa han tingut la pensada d’encendre els forns amb palla, i com que en podrien venir desgràcies, els he fet saber les meves ordres severes a fi que d’ara endavant no tornin a emprar la palla, sinó les fulles seques i garbons.

—I per què has tancat Palaixka? —preguntà la comandanta—. Amb quin fi s’ha estat a les golfes fins que hem tornat?

Ivan Kúzmitx, que no havia previst aquesta pregunta, es desconcertà i barbotejà uns quants mots incoherents. Basilisa Iegórovna s’adonà de l’engany del seu marit, i veient que no havia de treure’n res, no li féu cap més pregunta i es posà a parlar d’uns cogombrets amb vinagre que Akulina Panfilovna havia amanit d’una manera nova. No pogué aclucar l’ull en tota la nit, però tampoc no aconseguí d’endevinar què seria el que al seu espòs li ballava pel cap, que ella no pogués saber.

L’endemà, de retorn de missa veié Ivan Ignàtieitx que estava traient del canó parracs, palets, encenalls, ossos i brutícia de tota mena, que la quitxalla hi havia ficat.

«Què en sortirà d’aquests preparatius guerrers? —pensà la comandanta—. Que potser es tem alguna escomesa dels kirguisos? Serà aqueixa ximpleria el que m’amaga Ivan Kúzmitx?». I cridà Ivan Ignàtieitx, resolta a arrencar-li el secret que turmentava la seva tafaneria de dona.

Començà per fer-li algunes observacions referents a coses casolanes, com el jutge que comença l’interrogatori amb paraules estranyes al fet, per tal de distreure la preconcebuda vigilància espiritual de l’acusat. Després, fent una lleugera parada, sospirà pregonament i exclamà movent el cap.

—Oh, Déu meu, Senyor! Has vist quines novetats? Com acabarà tot això?

—Eh!, mareta —respongué Ivan Ignàtieitx—. Déu és misericordiós; de soldats ja en tenim prou, de pólvora també n’hi ha molta, i el canó jo mateix l’he netejat. És fàcil que rebutgem aquell Pugatxov. El Senyor no pot consentir que aqueix drac se’ns mengi.

—I, qui és Pugatxov? —preguntà la comandanta.

Ivan Ignàtieitx s’adonà que havia xerrat massa, i es mossegà la llengua; però ja era tard. Basilisa Iegórovna li féu confessar tot, després de donar-li paraula de no escampar-ho. La comandanta no faltà a la promesa i no digué res a ningú, llevat de la popessa, i això perquè a aquesta li havia fugit la vaca, que corria lliurement per l’estepa, amb perill que se l’emportessin els bandolers. No trigà pas gaire a parlar tothom de Pugatxov. Els comentaris eren d’allò més virolats. El comandant havia fet anar l’uriàdnik a informar-se del que s’esdevenia als llogarrets i fortaleses veïns, i l’uriàdnik havia tornat al cap de tres dies i informà que havia vist en l’estepa, a unes seixanta verstes de Bielogorsk, moltes fogueres; i que havia sentit dir als baixkirs que avençava un exèrcit, no sabien bé de quina mena. Altrament, no podia dir res de precís, perquè no havia gosat anar més lluny.

A la fortalesa no trigà gaire a notar-se una gran agitació entre els cosacs: s’aplegaven en escamots pels carrers, parlaven en veu baixa entre ells, i en veure un dragó o qualsevol soldat de la guarnició se separaven. Foren espiats i el Iulai, el kalmuk batejat, donà al comandant una informació d’importància: segons ell les noves de l’uriàdnik eren falses: el murri del cosac, al seu retorn, havia fet saber als seus companys que havia estat entre els rebels i que s’havia presentat al seu mateix cabdill, el qual li havia donat a besar la mà, i enraonà amb ell una bella estona. El comandant ordenà a l’acte que arrestessin l’uriàdnik i li posessin un sentinella, i nomenà en lloc seu Iulai. Aquest canvi, els cosacs el reberen amb un enuig visible, i no s’amagaren de malparlar-ne en veu alta, i el mateix Ivan Ignàtieitx, executor de les ordres de la comandància, els sentí dir, amb les seves pròpies orelles: «Ja t’espavilarem, rata de caserna!». Ivan Kúzmitx decidí d’interrogar, aquell mateix dia, l’arrestat, però aquest s’havia escapat, amb l’ajuda dels seus partidaris, de segur.

Un nou esdeveniment augmentà la inquietud del comandant: un baixkir fou agafat amb proclames revolucionàries, i per això el cap de la fortalesa decidí de cridar altra volta els seus oficials, i repetí aquella farsa d’allunyar Basilisa Iegórovna amb un motiu raonable; però com que era un home senzill i recte, no en trobà cap fora del de l’altra vegada, i li digué, amb una veu tota enrogallada:

—Saps, Basilisa Iegórovna, que el pare Geràssim ha rebut de ciutat, segons diuen?…

—No segueixis, Ivan Kúzmitx —féu la comandanta—. Segons sembla tu vols convocar la junta d’oficials i tractar, sense ésser-hi jo, de Iemelià Pugatxov; però aquesta vegada no te’n sortiràs.

Ivan Kúzmitx, badant desmesuradament els ulls, li digué:

—Vaja, mareta meva, ja que ho saps tot, resta i parlarem davant teu.

—Això ja és una altra cosa —afegí ella—; prou astúcies, i que vagin a cercar els oficials.

Ens reunírem de bell nou. Ivan Kúzmitx ens llegí davant de la seva muller la crida de Pugatxov, escrita per un cosac qualsevol que amb prou feines sabia de llegir. El bandoler exposava el seu intent de marxar tot seguit contra la nostra fortalesa, convidava els cosacs i els soldats a passar-se a les seves colles, i aconsellava als caps de no resistir-se, amenaçant-los, si ho feien, amb un terrible càstig. La crida era redactada en termes grollers, però molt enèrgics i devia produir una paorosa impressió en l’esperit de la gent senzilla.

—Quin malfactor! —exclamà la comandanta—. Què s’atreveix de proposar-nos? Que surtis a rebre’l i anem a retre als seus peus les nostres banderes? Ah, bord maleït! Que no sap que portem quaranta anys de servei, i que gràcies a Déu n’hem passades moltes i de tota mena? I és possible que hi hagi cabdills que s’escoltin un bandoler com aqueix?

—Sembla que no n’hi hauria d’haver —respongué Ivan Kúzmitx—, però asseguren que el pervers ja s’ha fet amo d’algunes fortaleses.

—En efecte, es veu ben bé que posseeix forces —féu notar Eixvabrin.

—Ara sabrem quina és la seva veritable força —féu el comandant—. Basilisa Iegórovna, dóna’m la clau del magatzem. Ivan Ignàtieitx, porta’m el baixkir, i digues a Iulai que porti les xurriaques.

—Espera’t, Ivan Kúzmitx —digué la comandanta aixecant-se—: deixa’m dur Maixa a qualsevol banda, fora de casa, perquè si sent els crits s’esfereirà. La veritat és que tampoc no sóc amiga de contemplar turments. Divertiu-vos-hi, senyors…

El turment s’havia arrelat tant d’antic en els costums judicials, que el benefactor ukase que l’abolí va romandre durant molt de temps sense efecte. Es creia que la pròpia confessió del delinqüent era indispensable per a la seva completa convicció; idea, a més d’irracional, contrària del tot al seny jurídic, perquè si la negativa del pres no s’admet com a prova de la seva innocència, la confessió, que li és arrencada, tampoc no ha de servir per a provar el seu mancament. Encara ara m’ha esdevingut de sentir algun jutge antic que es planyia de la desaparició d’una habitud tan bàrbara.

En aquell temps, però, hom no dubtava de la necessitat del turment: ni jutges ni acusats. Així doncs, l’ordre del comandant no ens vingué de nou a cap de nosaltres. Ivan Ignàtieitx anà a cercar el baixkir, el qual era tancat amb pany i clau dins el magatzem de la comandanta, i pocs minuts després fou conduït al vestíbul. El comandant manà que el portessin al seu davant.

El baixkir passà treballosament el llindar de la porta (portava els grillons als peus), i traient-se l’alt casquet, es deturà a l’entrada. En mirar-lo, vaig restar esgarrifat. No perdré mai el record d’aquell home. Aparentava tenir uns setanta anys. Li mancaven nas i orelles. Portava el cap afaitat, i en comptes de barba li penjaven del mentó uns quants pèls blancs. Era baixet, magre i acotat, però els seus ulls remenuts encara lluïen amb força.

—Hola! —exclamà el comandant en reconèixer per aquells horribles senyals un dels rebels castigats l’any 1741—. És a dir que has tornat, llop vell, a picar l’ham! Es veu que no és la primera vegada que et rebel·les, si hom mira com t’han deixat arranar aquest meló. Vine aquí, atansa’t més; digues, qui t’ha fet venir?

El vell baixkir s’estava mut, mirant-se el comandant amb una expressió de completa estupor.

—Per què no parles? —continuà Ivan Kúzmitx—. Que no entens el rus? Iulai, pregunta-li tu en la vostra llengua, a veure qui l’ha fet venir a la fortalesa.

Iulai repetí en parla tàrtara la pregunta d’Ivan Kúzmitx; però el baixkir se’l mirà amb la mateixa expressió d’abans, i no respongué ni un sol mot.

—Iakxí[15] —exclamà el comandant—. Ja et faré cantar jo! Nois, lleveu-li la brusa ratllada a aquest beneit; i espolseu-li les mosques de l’esquena! Tingues cura de fer-ho ben bé, tu, Iulai!

Dos invàlids començaren a despullar el dissortat baixkir, damunt el rostre del qual es pintava la més gran angoixa. Mirava a tots cantons com una bestioleta que hagués caigut en mans de la quitxalla. Però quan un dels invàlids li agafà les mans, i les hi féu passar per damunt les espatlles, carregant-se’l al coll, i Iulai prengué el fuet i alçà el braç, prompte a descarregar-l’hi damunt l’espatlla nua, el malaurat es posà a gemegar feblement, i, angoixós i brandant el cap, obrí la boca, en la qual tenia en comptes de la llengua un curt manyoc bellugadís.

En recordar que això s’esdevenia en el segle present, i que ara tinc la sort de viure en el pacífic regnat de l’emperador Alexandre, no em resta més que meravellar-me dels ràpids avenços de la civilització i de la difusió dels principis d’humanitat. Jove lector; si les meves memòries vénen a caure en les teves mans, pensa que els canvis més segurs i de més gran durada són els que s’esdevenen com a derivació del millorament dels costums, sense commocions violentes.

Tots restàrem esglaiats.

—Vaja —digué el comandant—, ja es veu que no li arrencarem ni una paraula. Iulai, endú-te’l altra volta a la cova. Nosaltres, senyors, encara tenim d’enraonar una mica.

Havíem iniciat els comentaris respecte a la nostra situació, quan de sobte entrà a l’estança Basilisa Iegórovna, panteixant, i amb una cara tota esblaimada.

—Què et passa? —preguntà astorat el seu marit.

—És horrible, pare meu! —respongué ella—. Aquest matí han pres Nixneosiomaia. El jornaler del pare Geràssim ara en torna. Ell mateix ha presenciat l’assalt. El comandant i tots els oficials han estat penjats. Tots els soldats, presoners. Ara els bandolers vindran aquí.

Una nova tan impensada em commogué fortament. El comandant de Nixneosiomaia, home afable, humil i jove, jo el coneixia; havia vingut d’Orenburg feia dos mesos amb la seva muller, jove com ell, i havien posat a casa d’Ivan Kúzmitx. L’esmentada fortalesa es trobava a unes vint-i-cinc verstes de la nostra, i era natural suposar que Pugatxov ens atacaria d’un moment a l’altre. Vaig pensar en la sort que podia córrer Maria Ivànovna, i vaig sentir que se’m nuava el cor.

—Escolteu, Ivan Kúzmitx —vaig dir al comandant—. El nostre deure és defensar la fortalesa fins la darrera gota de sang; això és innegable. Però és convenient de pensar en la seguretat de les dones. Feu-les anar a Orenburg, si el camí encara és lliure i a una altra fortalesa més llunyana i més segura, on no sigui fàcil de penetrar als bandolers.

Ivan Kúzmitx es girà a la seva muller i li digué:

—Ja ho veus, mareta… Ben cert, seria millor que us allunyéssiu, mentre nosaltres ens les haurem amb aquests rebels.

—Quina ximplesa! —féu la comandanta—. On és la fortalesa, que sigui invulnerable a les bales? Per què no hi ha d’haver seguretat a Bielogorsk? Ja ens hi han passat vint-i-dos anys; hi hem rebut les visites dels baixkirs i dels kirguisos. També ens desempallegarem de Pugatxov.

—Està bé, mareta —replicà Ivan Kúzmitx—, queda’t, si vols, ja que tanta confiança tens en la nostra fortalesa. Però, i de Maixa, què en farem? Bo fóra que ens poguéssim alliberar de Pugatxov o que rebéssim algun ajut; però, i si els maleïts ens prenen la plaça?

—Ah! Aleshores! —barbotejà Basilisa Iegórovna, i emmudí, presa de forta commoció.

—No, muller meva —seguí el comandant, en notar que les seves paraules eren eficients potser per primera vegada a la vida, dins l’ànim de la seva muller—, no convé que Maixa romangui aquí. Fem-la anar a Orenburg, prop de la seva padrina, que allí hi ha prou soldats i canons i a més a més d’això, les muralles són de pedra. També t’aconsello que l’acompanyis; perquè encara que siguis vella, pensa el que podria passar-te si el fort caigués en poder de l’enemic.

—Està bé —digué la comandanta—; que se’n vagi Maixa. Però, pel que es refereix a mi, ni somniar-ho; no me n’aniré; no vull separar-me de tu en la nostra vellesa, per anar a cercar un racó de tomba en terra estranya. Plegats hem viscut, plegats morirem.

—Així sia —digué el comandant—. Però cal no perdre temps. Prepara Maixa perquè es posi en camí. Demà, en fer-se clar, l’enviarem amb una escorta, tot i no tenir gent sobrera. I on és ara Maixa?

—A casa d’Akulina Panfilovna —respongué la comandanta—. L’ha esglaiada tant la nova de la presa de Nixneosiomaia, que li ha agafat un treball. Mentre no ens caigui malalta ara! Senyor Totpoderós, on hem arribat!

Sortí Basilisa Iegórovna per enllestir els preparatius del viatge de la filla; la conversa seguí, però ja no hi vaig prendre part, ni en sentia res. A l’hora de sopar, aparegué Maixa esgrogueïda i llagrimosa. Menjàrem en silenci, ens aixecàrem de taula més aviat que d’habitud i després d’acomiadar-nos de la família, ens n’anàrem a casa nostra; però jo, a dretes, m’havia deixat l’espasa i vaig tornar a cercar-la, pressentint que trobaria Maria Ivànovna sola. Així fou; sortí a la porta a rebre’m i em donà l’espasa.

—Adéu, Pere Andreitx —em digué, amb els ulls plens de llàgrimes—. Em fan anar a Orenburg. Que visquis molts anys i que siguis ben feliç; potser Déu permetrà que ens tornem a veure; però si no…

—Adéu, àngel meu! Adéu, encís de la meva vida!, mon somni ideal! Passi el que passi, estigues segura que el meu darrer pensament i la meva darrera pregària seran per a tu!

Maixa seguí sanglotant, fortament abraçada contra el meu pit. La vaig besar d’una manera folla i vaig allunyar-me apressadament de la casa.





VII. L’assalt


Oh cap meu! caparró meu,

fatigada testa meva!

El meu cap ben bé ha servit

trenta-tres anys sense treva.

El servei no li ha dat

un sol dia d’alegria,

ni un grau que el fes més vistent,

ni una paraula pia.

La recompensa ha sigut

un curt travesser de blada

posat al cim de dos pals

i amb una corda penjada.



Cançó popular

Aquella nit ni vaig dormir, ni tan sols no em vaig despullar. Tenia l’intent d’anar de bon matí a la porta del fort, per on havia de sortir Maria Ivànovna i allí acomiadar-me’n per darrera vegada. Em sentia un gran canvi; el renou del meu esperit em semblava molt menys penible que l’aplanament que s’havia apoderat de mi fins feia poc. Amb l’angoixa de la separació es mesclaven una boirosa, però dolça esperança, la impaciència amb què esperava el perill i un sentiment de noble ambició. La nit es va escolar de pressa, i quan ja anava a sortir de casa, s’obrí la porta i aparegué davant meu un caporal, anunciant-me que els nostres cosacs s’havien escapat aquella nit de la fortalesa, enduent-se’n, per força, Iulai, i que rondava a cavall tot de gent desconeguda.

La idea que Maria Ivànovna no podia sortir m’astorà cosa de no dir i, donant tot seguit les ordres del cas al caporal, vaig córrer a casa del comandant.

Començava a clarejar. Anava de pressa pel carrer i, sentint que em cridaven, vaig aturar-me.

—On va? —em preguntà Ivan Ignàtieitx, en ésser prop meu—. Ivan Kúzmitx és a la muralla i m’ha manat que el vingués a cercar. S’ha presentat Pugatxov.

—Ja és fora Maria Ivànovna? —vaig preguntar amb el cor angoixós.

—No ha pogut anar-se’n; el camí d’Orenburg està interceptat; la fortalesa està voltada. Això va malament, Pere Andreitx!

Férem cap a la muralla —una elevació natural del terreny, fortificada amb una estacada. Allí ja hi havia aplegats tots els habitants de la fortalesa. La guarnició era sobre les armes. S’hi havia portat el canó la vigília. El comandant anava i venia per davant les migrades forces. La proximitat del perill donava al vell guerrer una extraordinària vigoria. No gaire lluny de la fortalesa s’albiraven per l’estepa una vintena de genets, cosacs en aparença, i entremig, també baixkirs, fàcilment coneixedors per llurs casquets de pell de linx i llurs buiracs.

El comandant passà revista als seus soldats i els digué: «Fills meus, avui cal que defensem amb fermesa la mareta, la nostra emperadriu, i que provem a tothom que som valents i fidels als nostres juraments». Els soldats manifestaren amb gran cridòria llur voluntat decidida. Eixvabrin era prop meu, fitant l’enemic. Els qui anaven per l’estepa, en adonar-se del moviment que hi havia a la fortalesa s’aplegaren en una sola colla i es posaren a enraonar entre ells. El comandant ordenà a Ivan Ignàtieitx que els apuntés amb el canó, i ell mateix calà foc a la metxa. La bala passà, xiulant, pel damunt dels rebels, sense fer-los cap mal. Els genets es dispersaren al galop, fins a perdre’s de vista, i l’estepa restà deserta.

Aleshores aparegué Basilisa Iegórovna a la muralla, acompanyada de la seva filla, que no volia separar-se’n.

—Què hi ha de nou? —preguntà la comandanta—. Com va la batalla? On és l’enemic?

—No gaire lluny —respongué Ivan Kúzmitx—. Si Déu vol, tot acabarà bé. Que tens por, Maixa?

—No, pare meu —respongué Maria Ivànovna—. A casa, sola, n’hauria tingut més.

En aquell moment, em mirà esforçant-se per somriure. Vaig estrènyer, instintivament, el puny de l’espasa, pensant com, la vigília, l’havia rebuda de les seves mans, com si fos per a defensar-la a ella, la meva enamorada. Vaig sentir com si se m’arborés el cor, i figurant-me d’ésser el seu cavaller, desitjava pregonament de poder mostrar que era digne de la seva confiança, i esperava ple d’impaciència el moment decisiu.

Aparegueren darrera la muntanyeta que hi havia a mitja versta de la fortalesa, nous agrupaments de genets, i pocs minuts després s’inundà la plana de gent armada de llances i buiracs. Entremig d’ells, muntat en un cavall blanc, anava un home, abillat amb un caftà vermell i amb un sabre desembeinat a la mà; era el mateix Pugatxov. S’aturà; el voltaren, i fou visible com, a una ordre seva, es destacaven quatre homes, els quals s’atansaren, tot galopant, fins al peu mateix del fortí. Reconeguérem que eren els nostres traïdors. Un d’ells feia voleiar un paper per damunt del seu casquet; l’altre ens ensenyava, clavat a la punta de la seva llança, el cap de Iulai, el qual llançà per damunt l’estacada. El cap del pobre kalmuk caigué als peus del comandant. Els traïdors cridaren:

—No tireu! Sortiu a rebre l’emperador! L’emperador és aquí.

—Ara us ho diré! —féu arborat de fúria Ivan Kúzmitx—. Minyons, foc!

Els nostres soldats engegaren una descàrrega. El cosac que portava el paper perdé l’aguant i caigué del cavall; els altres s’allunyaren al galop. Vaig mirar Maria Ivànovna. Esgarrifada per l’espectacle del cap sangonent de iulai, i astorada per la descàrrega, havia restat mig morta. El comandant cridà el caporal i li ordenà que anés a recollir el paper del cosac mort. El caporal sortí fora i tornà duent per les regnes el cavall del mort. Donà el paper al capitost. Ivan Kúzmitx el va llegir per a ell i en féu mil bocins. Mentrestant els rebels es preparaven visiblement per a l’atac i aviat començaren a xiular-nos les bales prop de les orelles i unes quantes fletxes vingueren a clavar-se a terra, al nostre voltant, i a les fustes de l’estacada.

—Basilisa Iegórovna! —digué el comandant—. Això no és cosa de dones; enduu-te’n Maixa; no ho veus que la noia està més morta que viva?

Basilisa Iegórovna, una mica esverada per les bales, guaità l’estepa, on es veia gran moviment, i encarant-se amb el seu marit, exclamà:

—Ivan Kúzmitx; la vida i la mort Déu la té! Beneeix la teva filla! Maixa, atansa’t al pare!

Maixa, tremolosa i esgrogueïda, s’acostà a Ivan Kúzmitx, se li agenollà als peus i abaixà el cap fins a terra. El vell comandant féu tres vegades al seu damunt el senyal de la creu; l’aixecà, i besant-la, li digué amb veu trencada:

—Maixa, filla meva, sigues feliç. Prega Déu, i no t’abandonarà. Si trobes un home digne, que Déu us doni amor i seny. Viviu com hem viscut ta mare i jo. I ara, Maixa, adéu. Basilisa Iegórovna, enduu-te-la de seguida.

Maixa se li tirà al coll sanglotant.

—Fem-nos un bes nosaltres també —digué plorant la comandanta—. Adéu, Ivan meu. Perdona’m si mai t’he ofès!

—Adéu! Adéu, mareta! —féu el comandant, abraçant la muller—. Ja n’hi ha prou! Vés-te’n! Vés-te’n a casa! I si tens temps, posa un sarafan[16] a Maixa.

S’allunyaren, la comandanta i la filla; jo la vaig seguir amb la mirada i ella es girà i em féu el darrer comiat amb una reverència.

Aleshores Ivan Kúzmitx s’adreçà a nosaltres i ja no tingué altra dèria que batre l’enemic.

Els rebels voltaren llur cabdill i tot d’una posaren peu a terra.

—Ara, cal sostenir el cop —digué el comandant—. Van a començar l’assalt.

En aquell moment se sentiren uns esgarips i una cridòria infernals i els bandolers es llançaren contra la fortalesa, corrent furiosos. El nostre canó era carregat amb metralla. El comandant els va deixar acostar ben a la vora i tornà a engegar la descàrrega sobtadament. El tret arribà just al bell mig de l’agrupament. Els insurrectes es dispersaren a una banda i l’altra i recularen. Solament el capitost seguí endavant… I amb l’espasa enlaire, va semblar que els encoratgés amb la seva paraula ardent. Els esgarips i els bruels, que s’havien apagat, sonaren de bell nou.

—Anem, minyons! —féu el comandant—. Obriu les portes! Timbaler, a la càrrega! Avant, fills meus, seguiu-me! Sortim-los a l’encontre!

El comandant Ivan Ignàtieitx i jo ens trobàrem en un obrir i tancar d’ulls fora la muralla; però la guarnició, espaordida, no s’havia mogut del lloc.

—Què és això, minyons! Resteu aquí? —cridà Ivan Kúzmitx—. Si cal morir, morim. El servei ho porta.

En aquell mateix moment, els rebels caigueren damunt nostre i penetraren a la fortalesa. El timbal deixà de sonar; la guarnició llençà les armes. M’havien tirat a terra, però em vaig tornar a aixecar i vaig entrar amb els rebels al fort.

El comandant, ferit al cap, fou voltat per un escamot de bandolers que li exigien les claus. Anava a córrer, per ajudar-lo, però uns quants cosacs forçuts m’aferraren i em lligaren amb llurs cinturons, dient:

—Ja veureu el que farem amb vosaltres, traïdors a l’emperador!

Ens dugueren arrossegant pels carrers; els veïns sortiren de llurs cases oferint el pa i la sal[17].

Començaren a tritllejar les campanes. De sobte, algú d’entremig de la reunió cridà que l’emperador esperava els presoners a l’esplanada per rebre llur jurament. La massa corregué cap aquell indret, empenyent-nos-hi també a nosaltres.

Pugatxov s’havia assegut en una poltrona, al porxo de casa el comandant. Anava vestit amb un caftà vermell de cosac, ple de galons, i portava, decantat damunt dels ulls guspirejants, un casquet alt de cebellina, amb borles d’or. Em va semblar haver vist aquella cara. El voltaven els capitostos cosacs. El capellà Geràssim, groc i tremolós, romania peu dret vora la porta, amb un Sant Crist a les mans, com si pregués en silenci, per aconseguir pietat envers les víctimes que eren allí davant.

A corre-cuita, construïren una forca a l’esplanada. En atansar-nos, els baxkirs obriren pas per entre la munió i ens presentaren a Pugatxov. Emmudides les campanes, es féu un pregon silenci.

—Qui és el comandant? —preguntà l’usurpador.

Sortí del grup el nostre uriàdnik i assenyalà Ivan Kúzmitx. Pugatxov li adreçà una mirada esfereïdora, dient-li:

—Com és que has gosat oposar-me resistència, a mi, al teu emperador?

El comandant, afeblit per la ferida, replegà les seves darreres forces i respongué amb veu ferma:

—Tu no ets el meu emperador; tu ets un lladre i un usurpador, ho sents?

El rostre de Pugatxov s’enfosquí; féu un senyal amb el mocador blanc. Uns quants cosacs agafaren el vell capità i se l’emportaren, arrossegant-lo, fins a la forca, damunt del travesser de la qual va aparèixer, cama ací, cama allà, el baixkir desfigurat, que havíem interrogat la vigília. Tenia una corda a la mà. Poc després vaig veure el malaurat Ivan Kúzmitx, gronxolant-se suspès en l’aire. De seguida portaren Ivan Ignàtieitx davant de Pugatxov, el qual li digué:

—Fes jurament per l’emperador Pere Feodorovitx![18]

—Tu no ets el nostre emperador —respongué Ivan, repetint les paraules del seu cap—; tu ets un bandoler, company, i un usurpador.

A un nou senyal de Pugatxov, fet també amb el mocador, penjaren el bon tinent al costat del seu vell comandant.

Arribà el meu torn i vaig mirar gosadament Pugatxov, decidit a repetir la resposta dels meus heroics companys. Aleshores, amb un esbalaïment indescriptible, vaig veure entre el caps rebels Eixvabrin, amb el cabell tallat en rodó, i amb un caftà cosac, el qual s’atansà a Pugatxov i li xiuxiuejà unes paraules a cau d’orella.

—Que el pengin! —digué Pugatxov, sense ni tan sols mirar-me.

Em tiraren un nus al coll i vaig començar a resar mentalment una oració, en què oferia a Déu el penediment sincer de tots els meus pecats i li demanava la salvació de totes les persones estimades meves. Em dugueren, arrossegant, a la forca.

—No tinguis por! No tinguis por! —em repetien els meus assassins tractant, potser sincerament, d’encoratjar-me.

De sobte se sentiren uns grans crits.

—Atureu-vos! Atureu-vos, maleïts!

Els botxins restaren immòbils. Vaig mirar al meu entorn i vaig veure Savèlitx als peus de Pugatxov.

—Oh! Pare del meu cor —pregava el meu pobre criat—. Què en treus de fer morir un jovenet noble? Deixa’l! Te’n daran un bon rescat; però si és que el vols per a escarment i exemple, fes-me penjar a mi, que sóc un vell inútil.

A un senyal de Pugatxov, em deslligaren i em deixaren lliure.

—El nostre pare et perdona —em deien.

En aquell moment, no puc pas dir que m’alegrés del meu alliberament; però tampoc no en sentia pena. Els meus pensaments eren massa embullats. Tornaren a dur-me altra vegada davant de l’usurpador, i m’hi van fer posar de genolls. Pugatxov m’estengué la seva mà musculosa.

—Besa-li la mà! Besa-li la mà! —deien al meu entorn.

Però jo hauria preferit el càstig més cruel a aquell acte roí.

—Pare meu, Pere Andreitx —barbotejà Savèlitx, que era darrera meu i em sacsejava—. No siguis tossut! Què se te’n dóna? Escup i besa-li la mà. A aquest fill… ecs!… d’una baga… besa-li la mà!

Jo vaig restar immòbil; Pugatxov va deixar caure la mà i digué sorneguerament:

—Sembla que a sa mercè l’alegria li ha fet perdre els sentits. Aixequeu-lo.

M’aixecaren i em deixaren lliure. I vaig presenciar la continuació de l’esgarrifosa comèdia.

Els habitants començaren a jurar, arribant l’un darrera l’altre, besant primer un Sant Crist i fent després una reverència a l’usurpador. També hi eren els soldats de la guarnició. El sastre de la companyia, armat d’unes tisores oscades, els anava tallant les cuetes, i ells, movent el cap, acostaven els llavis a les mans de Pugatxov, el qual els perdonava i els retenia per engrossir la seva partida. Tot això durà unes tres hores; a la fi, s’aixecà Pugatxov i sortí del porxo, acompanyat del seu estat major. Li dugueren un cavall blanc, amb guarniments riquíssims. Dos cosacs l’ajudaren a muntar, aguantant-lo per sota l’aixella. Pugatxov comunicà al pare Geràssim que aniria a dinar a casa seva. En aquell moment se sentí un esgarip de dona i aparegueren uns bandolers que duien, arrossegant-la fins al porxo, Basilisa Iegórovna, escabellada i mig nua. Un d’ells ja se li havia posat la mantellina. Els altres duien les flassades, els baguls, el servei de te, la roba blanca i cent estris més.

—Pares meus! —cridava la pobra vella—. Doneu descans a la meva ànima. Pares meus! Dueu-me al costat d’Ivan Kúzmitx.

Tot d’una mirà cap al patíbul i reconegué el seu marit.

—Malvats! —cridà enfollida—. Què n’heu fet! Oh tu, llum de la meva vida, Ivan Kúzmitx, valent cor de soldat! No havies tremolat davant les baionetes prussianes, ni davant les bales turques, i has hagut de morir no en lluita honrosa, sinó a la mercè d’un presidiari fugitiu!

—Feu callar aquesta vella bruixa! —digué Pugatxov.

Aleshores un cosac jove li badà el cap d’un cop de sabre i caigué morta al peu de la graonada. Pugatxov s’allunyà, amb la turba darrera seu.





VIII. Un hoste no convidat


«L’hoste no convidat, és pitjor que un tàrtar»



Proverbi rus

L’esplanada restà deserta. Jo romania en el mateix lloc, sense poder ordenar els meus pensaments, trasbalsat per aquelles impressions tan esgarrifoses.

El que em turmentava més era de no conèixer la sort que havia tingut Maria Ivànovna. On era? S’havia pogut amagar? Era segur el seu refugi? Amb el cap ple d’aquests pensaments atuïdors, vaig entrar a casa del comandant… Tot era buit: les cadires, les taules i les caixes fetes a trossos; la vaixella esmicolada; tot, fet malbé. Vaig pujar, corrent per una escaleta que duia a una petita recambra, i per primera volta en ma vida vaig entrar a l’estança de Maria Ivànovna. Vaig veure el seu llit desfet pels bandolers; l’armari romput i saquejat; un faronet encara feia llum davant d’un kivot[19] buit. També romania sencer el mirall que penjava del tempanell… On era la mestressa d’aquella cel·la humil i virginal? Una idea esgarrifosa sorgí dins la meva pensa; vaig imaginar-me que era en poder dels bandolers… El cor se’m nuà… Vaig esclatar en plor coent pronunciant en veu alta el nom de la meva estimada.

Just aleshores vaig sentir un sorollet i vaig veure Palaixka que sortia de darrera l’armari, tota groga i tremolosa.

—Ah, Pere Andreitx! —exclamà, retorçant-se les mans—. Quin dia! Quins horrors!

—I Maria Ivànovna? —vaig preguntar, impacient—. Què ha estat de Maria Ivànovna?

—La senyoreta és viva —respongué Palaixka—; és amagada a casa d’Akulina Panfilovna.

—A casa del pope! —vaig fer esgarrifat—. Déu meu! I allí hi ha Pugatxov!

Vaig sortir com un llamp de l’estatge, vaig mirar el carrer, i corrent vaig fer via cap a casa del clergue, sense adonar-me de res més.

Allí se sentien crits, rialles i cançons… Era Pugatxov, que es xalava amb els companys…

Palaixka vingué darrera meu i vaig aprofitar l’avinentesa per enviar-la, secretament, en cerca d’Akulina Panfilovna. Un moment després sortí al meu encontre, en el rebedor, la muller del pope amb una ampolla buida a la mà.

—Per l’amor de Déu! On és Maria Ivànovna? —vaig preguntar pres d’una agitació indescriptible.

—És al llit, la meva pobra colometa, a la meva cambra, darrera un paravent —respongué la muller del pope—. Poc ha mancat, Pere Andreitx, perquè no esdevingués una gran desgràcia; però, lloat sia Déu, tot ha sortit de la millor manera possible. Tot just els malvats s’asseien a taula, quan la dissortada es retornà i esclatà en plors… Jo cuidava morir-me. Ell la sentí i preguntà: «Qui és que gemega a casa teva, vella?». Li vaig dir: «Una neboda meva, missenyor, que està malalta, al llit, ja fa dues setmanes». —«I és jove la teva neboda?». —«És jove, missenyor». —«Doncs, ensenya-me-la, vella, la teva neboda…». El cor em defallí, però no hi havia més remei. —«Perdona, missenyor, la pobra noia no es pot mantenir dreta i presentar-se davant la teva gràcia». —«No hi fa res, vella; jo mateix aniré a veure-la». I vols creure que el mal home anà a mirar-la per darrera el paravent? Va apartar la cortina, va mirar-la amb aquells ulls d’esparver, i res… Fou un miracle de Déu! Pots ben creure que tant el meu marit com jo estàvem disposats a morir com a màrtirs. Sortosament, ella, la innocent colometa, no el va reconèixer… Oh, Senyor Déu meu! El pobre Ivan Kúzmitx! Qui ho hauria dit! Basilisa Iegórovna? I Ivan Ignàtieitx? Per què a ell?… I de vós com és que se n’han apiadat? I aqueix Eixvabrin!… Mira que tallar-se el cabell a la cosaca i trobar-se ara a casa nostra entaulat amb ells! Cal confessar que és llest! Quan vaig dir allò de la neboda malalta, em va fitar els ulls com si em volgués travessar amb un ganivet; però no va descobrir res i tot això li ho hem d’agrair.

En aquell moment ressonaren els crits embriacs dels entaulats i la veu del pare Geràssim. Els convidats demanaven més vi i l’amo de la casa cridava la seva muller. I ella, presa de gran agitació, va pregar-me:

—Aneu-vos-en a casa, Pere Andreitx; ara no puc estar per vós; els bandolers estan embriagant-se i podria passar una gran desgràcia, si vós caiguéssiu en mans d’algun d’ells. Adéu, Pere Andreitx. Serà el que Déu voldrà, jo no crec que ens abandoni.

S’allunyà la muller del pope, i, un xic més tranquil, me’n vaig tornar cap al meu allotjament. En passar per l’esplanada, vaig veure uns quants baixkirs que s’empenyien a l’entorn de la forca, procurant treure les sabates dels penjats. Vaig reprimir, amb un gran esforç, un impuls d’indignació, adonant-me de la inutilitat del meu pas. Els malfactors anaven d’una banda a l’altra, saquejant els estatges dels oficials. Pertot arreu se sentien els crits dels rebels embriacs. Vaig arribar a casa i Savèlitx em va rebre al llindar.

—Gràcies a Déu! —exclamà en veure’m—. Ja em pensava que t’havien tornat a agafar els malvats… Ho vols creure, pare meu, Pere Andreitx, que ens ho han robat tot aquests assassins? Els vestits, la roba blanca, les eines, la vaixella!… No ens han deixat res! Però, què hi fa. Gràcies a Déu, t’han perdonat la vida. I tu, missenyor, no has reconegut l’ataman?

—No, no l’he reconegut. Qui és?

—Com, pare meu! T’has oblidat d’aquell borratxo, que et va prendre l’abric de pell de llebre, nou, en aquell hostal? Un abric de pell de llebre, nou de trinca! I que el va esparracar en posar-se’l, el bestiota!

Vaig restar esmaperdut. En efecte, la semblança de Pugatxov amb el meu guia era sorprenent; i en convèncer-me que Pugatxov i ell eren una sola persona, vaig comprendre el motiu de la gràcia que m’havia dispensat. No vaig poder menys d’admirar aquell estrany encadenament de coses: un abric de noi, dat a un vagabund, m’havia deslliurat de la forca, i l’embriac que anava fent esses per l’hostal, posava setge a les fortaleses i commovia l’imperi!

—Que no et dignaràs sopar? —em preguntà Savèlitx, seguint impertèrrit en les seves habituds—. A casa no hi ha res; aniré a cercar alguna cosa i t’ho prepararé.

En restar sol, vaig abstreure’m en cogitacions. Què em calia fer? Romandre a la fortalesa, dominada per un bandoler, o passar-me al seu bàndol era indigne d’un oficial. El deure m’exigia de presentar-me on els meus serveis encara poguessin ésser útils a la pàtria en aquells moments difícils… Però l’amor m’aconsellava amb persistència que restés prop de Maria Ivànovna per a ésser el seu paladí i protector; doncs, fins veient venir un canvi indubtable en l’estat de coses, no podia evitar el tremolor en fer-me càrrec dels perills que corria.

Va interrompre el meu capficament l’arribada d’un cosac, amb aquesta missió: «El gran emperador et crida a la seva presència».

—On és? —vaig preguntar-li, prest a obeir.

—A la comandància —respongué el cosac—. Havent dinat, el nostre pare se n’ha anat al bany i ara està reposant: ah, vostra senyoria… i com se li coneix que és un gran personatge! Per dinar s’ha dignat prendre’s dos xaiets rostits i en el bany de vapor ha resistit una temperatura que ni el mateix Taras Kuroxkin no ha pogut aguantar i ha hagut de donar el vienyik[20] a Tomàs Bikbaiev per a poder refer-se a força d’aigua freda. Cal convenir-hi: totes les seves maneres són tan majestuoses!… Diuen que en anar al bany portava medalles imperials penjades al pit: una amb l’àguila de dos caps, tan grossa com un piatak[21] i l’altra amb la seva figura.

No vaig creure necessari discutir l’opinió del cosac, i, acomboiat per ell, vaig prendre el camí de la comandància, imaginant-me per endavant la meva assentada amb Pugatxov i procurant endevinar com acabaria. El lector ja podrà suposar que en aquell moment no conservava tota la sang freda.

Quan vaig arribar a casa del comandant, començava a fosquejar. La forca negra i espaordidora es llucava amb les víctimes penjant. El cos de la pobra comandanta jeia encara al peu del porxo, on feien guarda dos cosacs. El qui m’havia acompanyat, entrà per anunciar-me: tornà poc després, i em conduí a la mateixa cambra on la vigília m’havia acomiadat de Maria Ivànovna.

Una escena estranya aparegué davant meu. Al caire d’una taula, coberta amb unes estovalles i atapeïda d’ampolles i gots, seia Pugatxov amb una dotzena de caps i oficials cosacs, amb llurs casquets i llurs camises llampants, excitats pel vi, vermells de cara i espurnant-los els ulls. Entre ells no hi havia ni Eixvabrin, ni el nostre uriàdnik, els traïdors tot just passats a l’enemic.

—Hola, noble senyor! —exclamà Pugatxov en veure’m—. Benvingut! Us oferim l’honor de seure amb nosaltres.

Els entaulats s’estrenyeren per fer-me lloc, i sense dir un mot em vaig asseure en un cap de taula. Un del meu costat, que era un cosac jove, bell i ben plantat, m’omplí el got de vi comú, que no vaig ni tastar, capficat en l’observació curiosa de l’assemblea. Pugatxov, que seia a l’altre cap, estava de colzes damunt la taula, recalcant la seva negra barba en una de les seves manasses. El tirat del seu rostre, correcte i força plaent, no reflectia cap mena d’expressió ferotge. Molt sovint es dirigia a un subjecte d’uns cinquanta anys, a qui unes vegades anomenava comte, i d’altres Timoteu o simplement oncle. Tots es tractaven entre ells com a companys, i hom no mostrava atenció preferent envers el cabdill. Parlaven de l’assalt portat a cap el matí, de l’èxit de la insurrecció i de les operacions futures. Cadascú lloava les seves fetes, exposava l’opinió pròpia i contradeia Pugatxov amb tota llibertat.

En aquell estrany consell de guerra es resolgué d’anar contra Orenburg; operació gosada, que dissortadament estigué a punt de tenir un bon èxit. La marxa havia estat assenyalada per a l’endemà.

—I ara, companys —digué Pugatxov—, cantem abans d’anar-nos-en a dormir la meva cançó preferida. Comença tu, Xumàkov.

El meu veí començà a entonar amb veu fina una melangiosa cançó de remaire, seguint-la tots a cor:

No facis cruixir tes branques, verd alzinar;

en mes reflexions no em vinguis a torbar,

que el bon noi s’ha de presentar, tot just demà,

davant el jutge dels jutges, davant el Tsar.

L’august i excels Tsar justíssim, així em dirà:

«—Digue’m, digue’m, tu, noi, el camperol,

amb quin altre noi furtares? Qui t’ajudà?

I quants de companys hi anàveu a sembrar dol?»

«—T’ho diré, Tsar ortodox, la mà en el pit;

eren quatre els companys del meu afer:

el primer, la fosca nit;

el segon, molt millor,

la fulla d’acer;

el tercer, el meu poltre cepat;

el quart, la ballesta, ben tibant;

els meus missatgers les fletxes fortes com ferro de mall».

El Tsar respongué amb veu altisonant:

«—Molt bé dius, fill camperol;

no sols un bon lladre fores, sinó que també tot sol

saps defensar-te de sobres.

I per recompensar-te,

camps a través et duré

a un lloc, amb dues columnes,

coronat d’un travesser».



Impossible seria de descriure l’efecte que em causà aquell cant nacional inspirat per la forca i entonat per gent que hi era destinada. Llurs rostres amenaçadors, llurs veus harmòniques i la llangorosa expressió que daven a llurs esparses, ja prou colpidores, em feren estremir d’un calfred de sublimitat.

Els entaulats begueren encara un got, s’aixecaren de taula i s’acomiadaren de Pugatxov. També vaig voler anar-me’n amb ells; però Pugatxov em digué:

—Seu, que enraonarem.

Restàrem l’un davant l’altre. Durant uns quants minuts romanguérem silenciosos. Pugatxov m’esguardava de fit a fit, fent l’ullet de tant en tant amb l’ull esquerre, amb una expressió indefinible de mofa i de berganteria alhora. A l’últim esclafí una gran riallada, amb una joia tan franca, que guaitant-lo em vaig posar a riure sense saber per què.

—I doncs, noble amic —digué—. Confessi vostra mercè que ha tingut una mica de por, quan els meus minyons li han tirat la corda al coll. El cel li haurà fet l’efecte que era com una pell de moltó, oi? Si no arriba a ésser el teu criat, ara et gronxolaries al cim de la forca. Però tot seguit vaig conèixer el vellot. Podies mai pensar-te, noble amic, que aquell home que et tragué d’aquell mal pas era el mateix emperador? —En dir això prengué un aire solemne i misteriós—. Has caigut en gran mancament envers mi —continuà—, però t’he perdonat per la teva bona acció, perquè em feres un gran favor, llavors que em calia amagar-me dels enemics. Però encara faré més; et curullaré d’honors, quan recobraré el meu imperi. Em promets de servir-me amb zel?

La pregunta del bandoler i la seva gosadia em semblaren tan còmiques, que no em vaig poder estar de somriure.

—De què rius? —preguntà arrufant les celles—. O és que potser no creus que jo sigui l’emperador? Respon-me francament.

Vaig restar esmaperdut. De reconèixer l’usurpador com a emperador no m’hi veia amb cor; ho tenia com una covardia imperdonable. Dir-li a la cara que era un farsant, era condemnar-me a mort, i el que hauria estat capaç de realitzar, quan ja era al peu de la forca i sota les mirades de tothom, endut pel primer accés d’ira, ara em semblava una fanfarronada inútil. No sabia què dir. Pugatxov, amb cara fosca, esperava la meva resposta. A la fi (i encara ara recordo aquell moment, satisfet de mi mateix) el sentiment del deure pogué més que la meva humana flaquesa i vaig respondre-li:

—Escolta’m, i et diré tota la veritat. Tu mateix judica si et puc reconèixer com a emperador. Ets home de gran talent i ben aviat capiries la meva falsedat.

—Qui sóc jo, doncs, segons la teva manera de pensar?

—Déu ho sap; però siguis qui siguis, el teu joc és perillós.

Pugatxov em dirigí una ràpida ullada i tornà:

—Així, tu no creus que jo sóc l’emperador Pere Fedrovitx? Està bé; però, és que els homes gosats no arriben al fi que es proposen? No va regnar, temps enrera, Grixka Otrepiev?[22] Pensa de mi el que vulguis, però no et separis de mi. Què se te’n dóna a tu? Qui no és pope, pot ésser pare. Tu serveix-me amb fidelitat, i et faré mariscal i príncep. Què te’n sembla?

—No —vaig respondre amb fermesa—. Sóc de nissaga noble, he jurat fidelitat a l’emperadriu i no puc reconèixer-te. Si em vols bé de debò, deixa’m marxar a Orenburg.

Pugatxov restà un moment pensívol.

—I si et deixo anar —afegí—, em promets, almenys, no anar contra mi?

—Com vols que t’ho prometi, això? —vaig respondre-li—. Tu pots molt ben comprendre que això no depèn de mi; si em manen que vagi contra teu, no tindré més remei que fer-ho. Tu, que en aquest moment ets qui manes, vols que els teus t’obeeixin. Què et semblaria si jo defugís el meu deure, quan aquest em reclamés! La meva vida és en les teves mans: que em dònes la llibertat? Jo t’ho agraeixo; que em condemnes? Déu et jutjarà. Però jo t’he dit la veritat.

La meva sinceritat va sobtar Pugatxov.

—Està bé —em va dir donant-me un copet a l’espatlla—. Cal castigar fins a la fi o perdonar del tot. Vés-te’n lliure allà on vulguis i fes el que et plagui. Demà vine a acomiadar-te i ara vés-te’n a dormir, que jo també en tinc necessitat.

Vaig deixar Pugatxov i vaig sortir al carrer. La nit era tranquil·la i gelava. La lluna i les estrelles lluïen amb gran claredat, il·luminant la plaça i la forca. En el fort pertot arreu regnaven el silenci i les tenebres. Només hi havia llum a la taverna, on ressonaven els crits dels noctàmbuls. Vaig guaitar la casa del pope. Les contrafinestres i la porta eren tancades. A dintre, semblava que tot romania tranquil. En arribar a casa, vaig trobar Savèlitx apenat de la meva absència. La nova de la meva llibertat l’omplí de joia.

—Lloat sia Déu! —exclamà senyant-se—; així que claregi, deixarem la fortalesa i ens n’anirem a qualsevol lloc. Et tinc preparada alguna cosa per sopar; menja-t’ho, pare meu, i reposa fins demà, tan tranquil com si et trobessis sobre el pit de Jesucrist.

Vaig seguir el seu consell, i, havent sopat amb força gana, em vaig adormir damunt les fustes pelades, fatigat de cos i d’esperit.





IX. El comiat


Que dolç em fou de conèixer-te,

bella aimia, mon amor!

Però, ara, en separar-nos,

sembla que arrenquin mon cor!



Xeraskov

De bon matí em desvetllà el timbal i vaig anar al lloc de la crida. Començaven a formar-se les bandes de Pugatxov, a l’entorn de la forca, d’on penjaven encara les víctimes del dia abans. Els cosacs anaven a cavall i els soldats amb les armes a la mà. Les banderes eren desplegades al vent. Tenien alguns canons, entre els quals vaig reparar el nostre, col·locats damunt armons de combat. També hi havia allí tots els vilatans, esperant l’usurpador. A la porta de la casa del comandant, un cosac tenia per brida un magnífic poltre de raça kirguís. Vaig cercar amb l’esguard el cos de la comandanta; l’havien apartat cap a un costat i tapat amb una estora. A la fi, aparegué Pugatxov al llindar. El poble es tragué els casquets. Aleshores Pugatxov, es deturà a la porta i féu un gran gest. Un del caps li va donar un saquet de monedes de coure, que l’emperador espargí a grapats. La munió s’hi llançà al damunt amb grans udols, i acabaren apunyegant-se els uns als altres. Envoltaren Pugatxov els seus principals partidaris, i entre ells Eixvabrin. Ens miràrem, i ell devia trobar que jo ho feia amb menyspreu, perquè es girà amb veritable odi sota la ironia. Pugatxov, en veure’m entre la gentada, em féu senyal amb el cap que m’hi acostés.

—Escolta —em digué—: vés-te’n ara mateix a Orenburg i digues de part meva al governador i a tots els generals que m’esperin d’aquí una setmana. Aconsella’ls que em rebin amb submissió i amor filial, perquè altrament, no s’escaparan d’un càstig cruel. Bon viatge, noble amic!

Després, girant-se de cara al poble, afegí, assenyalant Eixvabrin:

—Veu’s aquí, fills meus, el vostre nou comandant. Obeïu-lo en tot: ell em respon de vosaltres i de la fortalesa.

Vaig sentir amb esglai aquelles paraules. Eixvabrin cap de la fortalesa i Maria Ivànovna sota el seu poder! Déu meu, què seria d’ella! Pugatxov baixà les escales del porxo i li acostaren el cavall. Botà a la sella, sense esperar l’ajuda dels cosacs que es disposaven a ajudar-lo. En aquell moment vaig veure que sortia d’entre la munió el meu bon Savèlitx, que s’atansà a Pugatxov i li va dar un full de paper. No vaig poder comprendre què pretenia.

—Què és això? —preguntà amb dignitat Pugatxov.

—Serveix-te de llegir-ho i ho veuràs —respongué Savèlitx.

Pugatxov agafà el paper i el mirà bella estona, amb posat molt expressiu.

—Quina lletra més dolenta tens! —digué a la fi—. Els meus ulls imperials[23] no distingeixen res. On és el secretari primer?

Se li atansà corrent un jove, amb insígnies de caporal.

—Llegeix en veu alta —li digué el fals emperador, allargant-li el paper.

Jo sentia una gran curiositat del que se li havia acudit d’escriure al meu servent. El secretari començà a confegir amb veu forta el que segueix:

«Dues sabates, l’una de cotó ratllada, i l’altra d’indiana: sis rubles».

—Què significa això? —digué, arrufant les celles, Pugatxov.

—Ordena-li que continuï llegint —respongué tranquil·lament Savèlitx.

El secretari prosseguí:

«Un uniforme d’oficial de burell verd, fi: set rubles. Uns pantalons de burell blanc: cinc rubles. Dotze camises de lli d’Holanda, amb llurs punys corresponents: deu rubles. Un fogonet i vaixella per al te: dos rubles i mig…».

—Què és aquesta barreja? —interrompé Pugatxov—. Què se me’n dóna a mi del fogonet, dels pantalons, ni de les camises amb els punys?

Savèlitx va estossegar i començà a explicar-se:

—Això, pare meu, digna’t comprendre-ho, és la llista de les coses de missenyor, que els bandolers han robat…

—Quins bandolers? —preguntà Pugatxov, amenaçador.

—Perdona’m, se m’ha escapat! —respongué Savèlitx—; bandolers o no bandolers, però de totes maneres els teus minyons, que ho han requisat i fet malbé tot. No t’enfurismis que també el cavall té quatre potes i encara ensopega. Ordena que llegeixi fins al final.

—Acaba la lectura! —ordenà Pugatxov.

El secretari continuà:

«Una flassada de percala i una altra de tafetà, folrada de cotó: quatre rubles.

»Un abric de pell de guineu folrada de llana verda, quaranta rubles.

»Un tulup de pell de llebre que et dignares rebre com a regal a l’hostal de l’estepa: quinze rubles».

—Què t’empatolles? —udolà Pugatxov, traient foc pels ulls.

Confesso que vaig témer pel meu fidel ca.

Aquest volgué tornar a començar les explicacions, però Pugatxov el va interrompre:

—Com goses venir a amoïnar-me amb aquestes beneiteries? —cridà, arrabassant el paper de les mans del secretari i llençant-lo a la cara de Savèlitx—. Vell ximple! Que us han robat! Ves quina desgràcia! Cal que sàpigues, vell mussol, que tindràs de pregar eternament Déu per mi i pels meus minyons, en agraïment per no haver-vos penjat a tu i el teu senyor, al costat dels que m’han desobeït… Un abric de pell de llebre! Ja te’l daré jo l’abric de pell de llebre! Sàpigues que ordenaré que et llevin la pell de viu en viu per fer-ne tulups!

—Com vulgueu —respongué Savèlitx—; però com que sóc servent em toca respondre de les coses de missenyor.

Es veia que Pugatxov es trobava en un moment de magnanimitat; així, doncs, girà l’esquena i se n’anà sense dir cap altre mot. Eixvabrin i els altres caps el seguiren. Tota la banda sortí ordenadament de la fortalesa. El veïnat també acompanyava Pugatxov. Jo vaig romandre sol a la plaça amb Savèlitx. El meu ca fidel havia restat amb el memorial a la mà i el contemplava amb posat de desolació.

Com que ens veié Pugatxov i a mi tan ben avinguts, se li havia acudit la idea de treure’n profit; però no pogué assolir-ho. A mig renyar-lo pel seu zel inoportú, no vaig poder tenir-me el riure.

—Riu-te’n, missenyor —respongué Savèlitx—; ja te’n pots ben riure. Quan tornarem a necessitar el que ens faci falta, ja riurem aleshores, a fe!

Vaig anar corrents a casa del pope a veure Maria Ivànovna. La muller del clergue em rebé i em donà una mala nova: a Maria Ivànovna, a la nit, li havia vingut una febre molt alta i era al llit, sense coneixements i desvariejava. Akulina Panfilovna em féu entrar a la cambra de la malalta. Em vaig acostar al llit sense fer soroll. El canvi que havia sofert la seva cara m’esglaià. La malalta no em va reconèixer, tot i que jo vaig romandre una bona estona prop seu, sense escoltar el pare Geràssim i la bona muller, que tractaven de conhortar-me. Em vaig sentir assaltat de pensaments ombrívols. L’estat en què es trobava la pobra òrfena, sense recer ni protecció entre els malvats insurrectes, m’esfereïa tant com m’acorava la meva pròpia impotència. Eixvabrin, més que cap altra cosa em feia neguit. Amb l’autoritat que li havia donat l’usurpador i com a cap absolut de la fortalesa on havia anat a parar la pobra noia, objecte innocent del seu odi, podia atrevir-se a tot. Què calia fer? Com l’ajudaria? Com alliberar-la de les mans d’aquell malànima? Només hi havia un mitjà. Vaig resoldre sortir de seguida cap a Orenburg, per apressar l’alliberament de la fortalesa de Bielogorsk, i prendre-hi part si m’era possible. Vaig acomiadar-me del capellà i d’Akulina Panfilovna, i els vaig recomanar amb grans precs aquella a qui ja considerava la meva muller. Després vaig agafar la mà de la dissortada noia i la vaig cobrir de besos i de llàgrimes.

—Adéu! —em digué Akulina, que m’havia acompanyat—. Adéu, Pere Andreitx! Potser ens tornarem a veure en una avinentesa millor. No ens oblidi i escrigui’ns sovint. A la malaurada Maria Ivànovna no li resta altre conhort ni protecció sinó vostè.

En sortir a l’esplanada em vaig aturar un moment, vaig mirar la forca, i adreçant una darrera salutació als penjats, vaig sortir de la fortalesa, pel camí d’Orenburg, acompanyat de Savèlitx, que no s’apartava de mi.

Anava capficat en les meves reflexions, quan tot d’una vaig sentir galopar un cavall darrera meu. Vaig girar el cap i vaig veure, venint de la fortalesa, un cosac que duia per la brida un altre cavall de raça baixkir i de lluny estant em feia senyals que m’aturés. Vaig fer-ho i de seguida vaig reconèixer el nostre uriàdnik, el qual se m’atansà, baixà del seu cavall i em va donar les regnes de l’altre.

—Noble senyor. El nostre pare et fa present d’aquest cavall i aquest abric seu (penjat a la sella hi havia un abric de pell de moltó). I a més a més —barbotejà l’uriàdnik— t’enviava… mig ruble; però l’he perdut pel camí; espero de la teva generositat que em perdonaràs.

Savèlitx el mirà de reüll i botzinà:

—L’has perdut pel camí! I doncs, què és això que et dringa arran del pit? Poca-vergonya!

—Què se sent dringar? —replicà l’uriàdnik, sense trasmudar-se—. Déu et faci bo, vellet! És una sivella de la brida, però no el mig ruble.

—Està bé —vaig dir, tallant la disputa—. En nom meu dóna mercès a qui t’ha enviat; i respecte al mig ruble perdut, procura trobar-lo, de tornada, i guarda’l per a vodka.

—Molt agraït, noble senyor —respongué fent girar el cavall—. Eternament pregaré Déu per tu.

Havent dit això se n’anava al galop, amb una mà ficada dintre el pit, i ben aviat no s’albirà. Vaig posar-me l’abric i vaig pujar a cavall, instal·lant Savèlitx a la gropa.

—Ho veus, missenyor? —digué el vell—. Ho veus com no ha estat del tot endebades, haver presentat, com és degut, el memorial al bandoler? El lladre ha acabat donant-se’n vergonya. I encara que aquella ròssa de coll llarg i de raça baixkir i l’abric de pell de moltó no valguin ni la meitat del que els bandolers ens han robat, tanmateix ens poden fer un gran servei. Del llop, encara que sigui, un pèl.





X. El setge de la ciutat


S’estengué per valls, per prat i muntanya;

des del cim guaità, com si fos una àguila,

aquella ciutat, delida temps ha.

Una catapulta per sembrar la mort

féu fer, i de nit la féu acostar

a vora del fort.



Xeraskov

En atansar-nos a Orenburg, veiérem una munió de presoners, condemnats a treballs forçats, amb el cap afaitat i la cara desfigurada per les estenalles del botxí.[24] Treballaven a les fortificacions de la plaça, sota la vigilància dels invàlids de la guarnició. Els uns carretejaven les runes i escombraries que obstruïen el fossat i els altres cavaven; els paletes portaven rajoles al peu de la muralla, per adobar-la. Els sentinelles ens deturaren en el portal i ens exigiren els passaports, però el sergent, sentint que veníem de la fortalesa de Bielogorsk, ens dugué de dret a la casa del general.

Vaig trobar-lo al jardí contemplant les pomeres, ja esfullades pel vent de la tardor, i embolcallant-les curosament amb palla, assistit d’un vell jardiner. Damunt el seu rostre es reflectien la tranquil·litat, la sanitat i la bonesa. Estigué molt content de veure’m, i començà a preguntar-me sobre els esgarrifosos esdeveniments dels quals jo havia estat testimoni. Li ho vaig contar tot. El bon vell m’escoltava atentament, tot esporgant les branques mortes.

—Pobre Mirònov! —digué, quan vaig haver acabat la meva trista relació—: quina llàstima! Era un bon oficial! I la seva muller també era una bona dona! Que en sabia de posar bolets en conserva! I Maixa, la filla del capità?

Vaig respondre que havia restat a la fortalesa, encomanada a la muller del pope.

—Ai! ai! —exclamà el general—. Malament! Molt malament! Cal no confiar en la disciplina dels bandolers. Què serà d’aquesta malaurada noia?

Li vaig fer avinent que la fortalesa de Bielogorsk no era molt lluny i que segurament Sa Excel·lència no trigaria a enviar-hi forces per a l’alliberament dels seus pobres habitants. El general feia anar el cap com si n’estigués ben convençut.

—Ja ho veurem! Ja ho veurem! —digué—. Prou que ens vagarà de parlar-ne. Vingui amb mi a prendre una tassa de te. Avui celebrem consell de guerra al meu despatx i vostè podrà dar-nos els detalls convenients sobre el bandoler Pugatxov i el seu exèrcit. Però de moment, vagi a descansar.

Vaig sortir cap a l’allotjament que m’havien assenyalat, on ja s’havia instal·lat Savèlitx, i vaig esperar impacientment l’hora convinguda. El lector comprendrà perfectament que jo no podia faltar en aquell consell de guerra que tant havia d’influir en el meu esdevenidor. A l’hora justa ja era a casa del general. Allí vaig trobar-hi una de les autoritats locals (si no recordo malament era el director de Duanes, vellet, grasset i vermellet, abrigat amb un caftà de seda morada), el qual començà a preguntar-me sobre la sort d’Ivan Kúzmitx, a qui anomenava compare, i m’interrompia tot sovint amb preguntes escadusseres i amb observacions morals que, si no provaven que era un home versat en afers militars, demostraven almenys que tenia intel·ligència i enginy. Mentrestant s’anaren reunint els altres convocats i quan tots estigueren asseguts i acabaren de prendre la tassa de te, el general explicà llargament i amb tota claredat el que anava a ésser tractat.

—Ara, senyors —digué—, cal resoldre de quina manera hem d’obrar amb els rebels… ofensivament o defensivament? Els dos sistemes tenen els seus avantatges i els seus inconvenients. El de l’ofensiva fa esperar un anorreament més ràpid de l’enemic; en canvi el de la defensiva és més segur i menys perillós… Posem-ho, doncs, a votació, pel torn que marca la llei, és a dir, començant pels de menys graduació. Senyor alferes! —afegí, dirigint-se a mi—, faci’ns la mercè de dar-nos el seu parer.

Vaig aixecar-me i després de descriure breument Pugatxov i les seves colles, vaig sostenir fermament que l’usurpador no es trobava en condicions de fer cara a un exèrcit regular.

El meu parer fou rebut per les autoritats amb marcada desplaença, per tal com hi veien la irreflexió i la gosadia pròpies de la jovenesa. S’aixecà un gran murmuri i vaig sentir ben clares aquestes paraules: «És un nen de bolquers», dites en veu baixa. Aleshores el general es girà cap a mi i, somrient, digué:

—Senyor alferes: els primers vots en els consells de guerra són sempre a favor de l’ofensiva, això és per llei natural. Ara seguirem la consulta. Senyor conseller col·legiat, doni’ns parer.

El vellet del caftà llampant, s’apressà a acabar-se una tercera tassa de te, al qual havia afegit una bona dosi de rom, i respongué al general:

—Jo sóc del parer, excel·lentíssim senyor, que no s’ha de procedir ni ofensivament ni defensivament.

—Com pot ésser això, senyor conseller —replicà el general esbalaït—, la tàctica no n’ofereix d’altres: o moviments ofensius o defensius…

—Excel·lentíssim senyor: es pot recórrer als procediments… subornatius…

—He, he, hé…! No és mal pensat! El vostre parer és molt assenyat. També són admesos per la tàctica, els procediments… subornatius i aprofitarem el consell. Podrem oferir pel cap d’aquest bergant setanta i fins cent rubles dels cabals secrets.

—I aleshores, així em torni un crestat kirguís, en comptes d’ésser un conseller col·legiat —interrompé el director de Duanes—, si aquests bandolers no ens duen el seu ataman, encadenat de peus i mans!

—Ja en tractarem de tot això, quan ens vagarà, amb més temps —respongué el general—. Però, ara, cal que prenguem mesures militars. Senyors, donin el seu parer per l’ordre legal.

Tothom fou contrari a la meva proposició. Totes les autoritats parlaren de la desconfiança en l’exèrcit, de la inseguretat de l’èxit, de la prudència i altres coses per l’estil. Tothom fou del parer que era més convenient romandre darrera d’una forta muralla de pedra, sota l’empar dels canons, que comprometre la sort de les armes a camp ras. A la fi, el general, després de sentir tots els parers, espolsà la cendra de la seva pipa i ens féu el discurs següent:

—Senyors: dec dir-vos que per la meva banda estic completament d’acord amb el senyor alferes, el parer del qual és fonamentat en les regles de la sana tàctica, que quasi sempre dóna preferència al sistema ofensiu més que al defensiu.

S’aturà un moment, i es posà a carregar la pipa. Vaig sentir el meu amor propi triomfant i vaig mirar orgullosament les autoritats, que xiuxiuejaven entre ells, amb mostres evidents de desplaença i d’inquietud.

—Però, senyors —afegí llançant amb un pregon sospir una espessa bocada de fum—; jo no goso de fer caure damunt meu una responsabilitat tractant-se de la seguretat de les províncies que m’han estat confiades per Sa Imperial Majestat l’Emperadriu, ma graciosa sobirana. Així, doncs, estic d’acord amb la majoria, la qual ha resolt que la prudència i la raó aconsellen que esperem dins la ciutat el setge i ataquem l’enemic amb la força de l’artilleria; i, quan ho creguem oportú, realitzem algunes sortides.

Les autoritats, a llur torn, em miraren amb un aire mofeta. Es dissolgué la reunió, i no vaig poder menys de doldre’m de la feblesa de l’honorable guerrer, que, contra el seu mateix parer, havia resolt d’obrar d’acord amb aquella gent sense ciència ni experiència.

Alguns dies després d’aquest famós Consell, ens assabentàrem que Pugatxov, fidel a la seva promesa, s’atansava a Orenburg. Des del cim de les muralles, vaig poder albirar l’exèrcit rebel. Va semblar-me que el seu nombre s’havia decuplicat d’ençà del darrer assalt, del qual jo havia estat testimoni. Duia artilleria, de la qual s’havia emparat Pugatxov a les petites fortaleses conquerides. Recordant-me de l’acord pres en el Consell, vaig preveure un llarg captiveri entre les muralles d’Orenburg, i poc mancà que no em posés a plorar de despit.

Lluny de mi la idea de descriure el setge d’Orenburg, que és més propi de la Història que d’unes memòries familiars. Diré, en pocs mots, que el setge, gràcies a la negligència de l’autoritat local, esdevingué atuïdor per als habitants, els quals patiren fam i tota mena de privacions. Amb això n’hi ha prou per a fer-se càrrec que la vida en aquella ciutat era del tot insuportable. Tothom esperava amb angoixa que es decidís la seva sort, i es queixava de la manca de subsistències, que realment era espaordidora. Els habitants ja s’havien habituat a les bales que queien damunt les cases i ja no els feien ni fred ni calor els assalts de Pugatxov. Jo era presa de l’avorriment. S’escorria el temps. No rebia cap lletra de la fortalesa de Bielogorsk, perquè tots els camins eren interceptats. La separació de Maria Ivànovna se’m feia insofrible i la manca de noves del que havia estat d’ella em martiritzava. La meva única distracció eren les batalles a cavall. En tenia un de bo, gràcies a Pugatxov, amb el qual compartia la meva mesquina ració i que em permetia sortides diàries al defora de la ciutat a engegar uns quants trets als genets de l’usurpador. En aquesta mena de batalles, quasi sempre sortien guanyant els rebels, que anaven ben menjats, ben beguts i ben muntats. La migrada i mig morta cavalleria de la ciutat no podia resistir l’embranzida de la d’ells. També algunes vegades la nostra infanteria famolenca feia alguna sortida; però el gruix de la neu li privava de maniobrar amb èxit contra la cavalleria escampada de l’enemic. L’artilleria tronava prou de les muralles estant, però era debades, ja que en el camp s’encallava i no podia moure’s a causa de l’afebliment dels animals… Veu’s aquí la nostra manera de fer la guerra! I això era el que les autoritats d’Orenburg anomenaven previsió i prudència!

Un dia que havíem aconseguit de dispersar i rebutjar un escamot força nombrós, vaig agafar un cosac, que havia restat ressagat; i ja estava a punt de colpir-lo amb el meu sabre turc, quan, tot d’una llevant-se el casquet, em digué:

—Salut, Pere Andreitx. Què tal? Veig que esteu bé, gràcies a Déu!

El miro, i reconec el nostre uriàdnik. N’hi havia per a tornar-se boig d’alegria.

—Hola, Maxímitx! —vaig dir-li—. Que fa molt que ets fora de Bielogorsk?

—No, pare meu, Pere Andreitx. Ahir en vaig venir. Tinc una lletra per a vós.

—On? —vaig cridar gaudiosament.

—La porto al meunt —respongué ficant-se la mà al pit—; he promès a Palaixka de donar-vos-la, fos com fos.

Aleshores em posà a les mans un plec tancat i se n’anà al galop. Esquinço la coberta i llegeixo tremolós les següents ratlles:

«Déu s’ha servit de prendre’m sobtadament pare i mare. No tinc al món ni parents ni protectors. M’adreço a vós, perquè sé que sempre m’heu volgut bé i que esteu sempre disposat a ajudar a qui ho necessiti. Demano a Déu que faci arribar aquesta lletra fins a vós. Maxímitx m’ha promès que us la donaria. Palaixka li ha sentit dir que us veu tot sovint en les vostres contínues sortides i que exposeu la vostra vida cada moment, sense recordar-vos d’aquells que preguen Déu per vós, amb llàgrimes als ulls. He estat malalta molt de temps; i quan m’he refet, Aleix Ivanovitx, que governa la fortalesa en el lloc del meu difunt pare, ha obligat el pope Geràssim que jo li fos confiada, amenaçant-lo amb Pugatxov. Aleix Ivanovitx vol que em casi amb ell per força. Retreu que m’ha salvat la vida no descobrint a Pugatxov l’astúcia d’Akulina Panfilovna, que em féu passar per neboda seva als ulls dels bandolers. Però m’estimo més morir que ésser la muller d’un home com Aleix Ivanovitx. Em tracta amb molta crueltat, i m’amenaça, si no canvio de parer i no accedeixo a les seves pretensions, de dur-me al campament, davant del cabdill dels rebels, perquè facin amb mi el mateix que feren amb Isabel Carlova.[25] Li he demanat tres dies més i si finit aquest termini no m’avinc a casar-me amb ell, no em tindrà cap mena de compassió. Pare meu, Pere Andreitx! Vós sou el meu únic refugi. Veniu a socórrer aquesta dissortada. Pregueu el general i a tots els caps que vinguin a ajudar-nos al més aviat possible, i vós també, si això us és faedor. Resta vostra, humil i malaurada òrfena,

Maria Ivànovna».



En acabar de llegir aquesta lletra de poc va anar que no enfollís. Vaig córrer cap a la ciutat, esperonejant sense pietat el meu pobre cavall i pensant molts mitjans, tot fent via, per a deslliurar la desventurada noia, sense decidir-me per cap. En arribar a la ciutat, vaig fer cap, de dret, a casa del general.

El general es passejava amunt i avall de la cambra, fumant la seva pipa d’escuma. En veure’m, s’aturà. Segurament el sorprengué el meu posat i em preguntà, amb neguit, quina era la causa de la meva arribada tan sobtada.

—Excel·lència —li vaig dir—, vinc a vós com si fóssiu el meu pare; per l’amor de Déu no rebutgeu el meu prec; hi va la felicitat de tota la meva vida.

—Què passa, pare meu? —em preguntà esverat el bon vell—. Què puc fer per tu? Enraona.

—Excel·lència, poseu a les meves ordres una companyia de soldats i mitja sotnia de cosacs per anar a alliberar la fortalesa de Bielogorsk.

El general em mirà de fit a fit, tement sens dubte que m’havia tornat boig (i no anava del tot desencaminat).

—Com! Alliberar la fortalesa de Bielogorsk —exclamà a la fi.

—Us responc de l’èxit —vaig dir amb entusiasme—; vós doneu-me permís per a fer-ho.

—No, jove —digué movent el cap—. Essent tan lluny, a l’enemic poc li costaria de tallar les comunicacions amb el principal punt estratègic i assolir, en contra nostre, una victòria completa. Tallades les comunicacions…

Em vaig sorprendre de veure’l ficar-se en consideracions militars i vaig cuitar a interrompre’l.

—La filla del capità Mirònov —vaig afegir— m’ha escrit una lletra, demanant socors. Eixvabrin vol que es casi amb ell per força.

—És veritat? Oh! Aqueix Eixvabrin! Quin schelm[26] està fet! Si un dia cau a les meves mans, li faré judici sumaríssim i l’afusellarem al glacis de la fortalesa. Mentrestant cal carregar-se de paciència…

—Carregar-se de paciència —vaig cridar desesperat—. Però és que es casarà amb Maria Ivànovna…!

—Oh! —respongué el general—. Això no seria el pitjor que podria passar-li. Val més que ara es casi amb Eixvabrin, que pot protegir-la; i després, quan l’haurem afusellat, si Déu vol, ja en trobarà un altre, de nuvi. Les viudes boniques no triguen a tornar-se a casar; vull dir, que una viudeta troba marit més aviat que una soltera.

—Abans morir —vaig dir, fora de test— que deixar que se l’endugui Eixvabrin!

—Ah ja! —va fer el bon vell—. Ara ho comprenc… Tu, segurament estàs enamorat de Maria Ivànovna. Això és una altra cosa! Pobre minyó! Però, no puc dar-te, de cap manera, una companyia de soldats i mitja sotnia de cosacs, perquè aquesta expedició seria un disbarat, i jo no me’n puc fer responsable.

Vaig decantar la testa. Un gran desesper s’emparà de mi. Tot d’una creuà per mon cervell una idea: quina era? El lector ja ho veurà en el capítol següent, com deien els antics novel·listes.





XI. El campament dels rebels


Aleshores el lleó,

apaivagada la gana, preguntà,

de faisó blana, oblidant l’antic braó:

vols dir-me, minyó, si et plau,

per què véns al meu catau?



A. Sumarokov

Vaig acomiadar-me del general, i sense torbar-me vaig anar cap a casa. Savèlitx em rebé fent-me les reflexions de costum.

—Què en treus d’engegar trets a aquests perdularis embriacs! És digne d’un cavaller? No totes les hores són bones i te’n vindrà una de dolenta, en què et mataran sense glòria i sense honor. Si es tractés de batre els turcs o els suecs, encara fóra passador, però és vergonyós d’haver de declarar que et baralles amb aquesta gentussa!

Vaig interrompre’l:

—Quants diners tenim, tot plegat?

—Encara en tens bastants —respongué amb un posat satisfet—. Els lladres han requisat molt bé; però jo els he sabut amagar millor.

Tot dient això, es tragué una bosseta llarga, de punt de mitja, curulla de plata.

—Molt bé, Savèlitx —vaig dir-li—. Dóna-me’n la meitat, i guarda el sobrant. Me’n vaig a la fortalesa de Bielogorsk.

—Pare meu, Pere Andreitx! —digué el meu ca fidel, amb veu tremolosa—. No tens temor a Déu! Per què t’has ficat al cap de posar-te en camí, estant les coses com estan, que no es pot fer un pas sense ensopegar amb un bandoler? Tingues compassió dels teus pares si no en tens de tu mateix. On vols anar? Per a què? Espera’t una mica. Quan vindran els reforços, batran els rebels i podràs anar-te’n als quatre vents.

Però el meu propòsit era ferm.

—És tard per a reflexionar —vaig respondre al bon vell—. Cal que hi vagi. No puc estar-me’n. No t’anguniegis, Savèlitx; Déu és misericordiós i tal volta ens tornarem a veure. Et recomano que no tinguis escrúpols i que no siguis gasiu. Compra el que et calgui encara que et costi triple. Ja te’ls dono aquests diners. Si dintre tres dies no hagués tornat…

—Què dius, missenyor! —digué, interrompent-me, Savèlitx—. Que et deixi anar sol! No ho pensis, ni en somnis! Si has resolt d’anar-te’n, me n’aniré amb tu, encara que sigui a peu, però et seguiré i no t’abandonaré de cap manera. Restar aquí sense tu i ficat entre aquesta massa de pedra! Caldria haver perdut el seny! Tu fes el que vulguis, missenyor, però jo no em separo de tu!

Sabia de sobres que amb Savèlitx era inútil de discutir i vaig deixar-li fer els preparatius per al viatge. Mitja hora després jo muntava un bon cavall i Savèlitx una ròssa coixa, que un dels habitants li havia regalat perquè no la podia mantenir. Arribàrem a les portes de la ciutat. Els sentinelles ens deixaren passar i sortirem d’Orenburg.

Començava a fosquejar. El camí passava pel llogarret de Berd, estatge de Pugatxov. La carretera era esborrada per la neu, que, amuntegant-se, entrebancava el pas; però per tota l’estepa es veien petjades de cavalls renovellades cada dia. Jo anava al trot llarg i Savèlitx, que amb prou feines podia seguir-me, em cridava de lluny, a cada moment:

—Més a poc a poc, missenyor! Més a poc a poc, per Déu! La meva ròssa maleïda no pot atrapar el teu dimoni camallarg! On va tan de pressa? Si es tractés d’un bon àpat! Però anant com anem a una mort segura, perquè en el moment menys pensat… Pere Andreitx!… Pare meu, Pere Andreitx!… Déu omnipotent! Aquesta noble criatura corre a la seva perdició!

Aviat s’albiraren els llums de Berd. Ens acostàvem als pregons barrancs, que servien de fortificació natural del llogarret. Savèlitx no s’apartava de mi, sense per això interrompre les seves queixes i els seus precs. Jo esperava passar sense ésser vist per davant del petit fort; però tot d’una, vaig veure que davant meu sorgien d’entre la foscor cinc mugics armats amb maces: era l’avançada del campament de Pugatxov. Ens deturàrem; però com que jo no sabia el sant i senya, vaig voler passar sense respondre’ls; i aleshores ens voltaren tot seguit i un d’ells agafà la brida del meu cavall. Vaig desembeinar el sabre, i li vaig donar un cop al cap; i encara que se salvà gràcies al seu casquet, va perdre l’aguant i va deixar anar la brida. Els altres, espaordits, es van allunyar i jo vaig aprofitar aquell moment per esperonar el cavall i sortir al galop.

La nit, cada vegada més fosca, hauria pogut alliberar-me de tot perill; però, de sobte, mirant al meu entorn, vaig adonar-me que no venia Savèlitx. El pobre vell, amb la seva bèstia ranca, no havia pogut escapar-se dels bandolers. Què em calia fer? Després d’esperar-lo breus moments, convençut que l’havien agafat, vaig recular cuitant a donar-li ajuda.

En aturar-me al barranc, vaig sentir uns crits llunyans i la veu del meu bon Savèlitx. Vaig apressar-me, i no vaig trigar a trobar-me de bell nou amb l’avançada de mugics que m’havia deturat feia pocs moments. Ara voltaven Savèlitx. L’havien fet descavalcar i anaven a agrillonar-lo. La meva arribada els omplí de joia i fent uns grans crits caigueren damunt meu, i en un dir Jesús em tombaren del cavall. Un d’ells, que devia ésser el qui els menava, ens féu saber que anava a dur-nos de seguida davant l’emperador.

—I el nostre pare —afegí— ordenarà si us hem de penjar ara mateix o si cal esperar la llum de Déu.

No vaig fer resistència. Savèlitx m’imità i la guàrdia ens menà en triomf.

Travessàrem el barranc i entràrem al llogarret. En totes les isbes hi havia foc encès. Pertot se sentien crits i tabola. Pels carrers trobàrem gran munió de gent; però hom no s’adonà de nosaltres en la foscor, ni conegué que jo era un oficial orenburguès. Ens dugueren de dret a una isba, que feia cantonada. Hi havia unes bótes de vi i dos canons, a l’entrada.

—Ve’t aquí el palau —digué un dels mugics—; ara avisarem la vostra arribada.

Entrà a l’isba i jo vaig mirar. Savèlitx, el pobre se senyava i murmurava una oració. Ens esperàrem una bona estona i a la fi tornà el mugic i em digué:

—Vine; el nostre pare ordena que entri l’oficial.

Vaig entrar a l’isba o palau, com l’anomenaven els mugics. L’il·luminaven dues candeles de sèu i les parets estaven ornamentades amb paper daurat. Tota la resta, bancs, taula, la ribella agafada a una corda, l’eixugamà penjat d’un clau, la pala d’enfornar, estintolada en un racó, i el relleix de l’ampla llar, ple d’olles, tot era com en les altres isbes. Pugatxov seia sota el retaule de les icones; vestia un caftà vermell i un casquet tàrtar i amb les mans a la cintura tenia un posat tot greu. El voltaven alguns dels seus principals partidaris, amb aire d’hipòcrita servitud. Prou es comprenia que la nova de l’arribada d’un oficial d’Orenburg havia despertat en els rebels una tafaneria insòlita i que es disposaven a rebre’m amb tots els honors. Pugatxov em va reconèixer a l’acte i la seva fingida gravetat s’esvaí com el fum.

—Hola, noble amic meu! —em digué eixorivit—. Com anem? A què et duu Déu aquí?

Vaig respondre-li que, anant als meus quefers, la seva gent m’havia agafat.

—I quins són aquests quefers? —em preguntà.

No vaig saber què respondre; i capint Pugatxov que jo no solia explicar-me davant testimonis, es girà als seus companys i els ordenà que sortissin. Tots obeïren, excepte dos, que no es mogueren de lloc.

—Davant d’aquests pots parlar sense por —afegí—; jo no els amago res.

Vaig mirar de cua d’ull els confidents de l’usurpador. L’un d’ells, un vellet escanyolit i corb, de barba blanca, no oferia res de particular, sinó una banda blava que li creuava el pit per damunt del seu armiac[27] gris; però mai de la vida no oblidaré el seu company. Era un home alt, cepat, ample d’espatlles, que em va semblar que tenia uns quaranta-cinc anys. La seva espessa barba roja, els seus ulls grisos i lluents, el seu nas sense forats i el senyal del ferro roent damunt el front i les galtes, donaven a la seva carassa, gravada per la verola, un aspecte estrany i indescriptible. Portava una túnica roja sota de la brusa kirguís, i unes amples calces cosaques. El primer era, segons vaig saber després, el caporal desertor Bielobórodov; l’altre, l’Atanasi Sokolov (de motiu el Ganassa), criminal terrible, condemnat a les mines de Sibèria, d’on s’havia escapat tres vegades. Malgrat els únics sentiments que en aquell moment m’abstreien, la companyia en la qual em trobava tan impensadament, em commogué fondament. Però Pugatxov em féu tornar a la realitat, amb els següents mots:

—Parla: quina mena d’afers t’han fet sortir d’Orenburg?

Creuà pel meu cervell una idea estranya: va semblar-me que la Providència em duia per segona volta davant Pugatxov, per donar-me avinentesa de poder realitzar els meus cobejats desigs. Vaig resoldre, doncs, de servir-me’n i, sense pensar-m’hi més, vaig respondre-li:

—Cavalcava cap a la fortalesa de Bielogorsk per alliberar una òrfena, a qui es fa patir molt.

Els ulls de Pugatxov guspirejaren.

—Qui dels meus gosa ofendre òrfenes? —exclamà—. Baldament sigui alt com un Sant Pau no s’escaparà del meu càstig. Parla. Qui és que ha faltat?

—Eixvabrin —vaig respondre—. Té empresonada aquella noia que veieres, quan estava malalta a casa del pope, i vol que es casi amb ell per força.

—Jo li donaré una lliçó a aqueix Eixvabrin!… —cridà amenaçador—. Així aprendrà el que costa d’obrar al seu capritx i turmentar la gent! El faré penjar!

—Permet-me una paraula —interrompé el Ganassa, amb veu enrogallada—: primerament et vas equivocar nomenant Eixvabrin comandant de la fortalesa, i ara t’equivoques volent penjar-lo. Ja has ofès els cosacs imposant-los per cap un cavaller; ara tingues compte de no ofendre els nobles castigant-los a la primera acusació.

—Ni se’ls ha d’omplir d’honors, ni tampoc tenir-los massa llàstima —digué el vell de la banda blava—. Castigar Eixvabrin no sobra; però el que fóra convenient seria preguntar al senyor oficial, aquí present, per què ha fet la mercè de visitar-nos. Si no et reconeix com a Emperador, no té dret a venir-te a demanar justícia; i si et reconeix, per què ha romàs a Orenburg fins avui, amb els teus contraris? Vols dir que no seria prudent de dur-lo a la plaça del suplici i allí encendre-hi una mica de foc? Perquè em sembla que Sa Excel·lència ha estat enviat aquí pels seus caps d’Orenburg.

La lògica del vell bandoler em semblà molt convincent i vaig sentir un calfred per tot el cos, en pensar a quines mans havia anat a caure. Pugatxov s’adonà del meu astorament:

—Ah, noble amic! —em digué, fent-me l’ullet—, em sembla que el meu mariscal no va del tot desencaminat! Què hi dius tu?

La mofa de Pugatxov em féu recobrar la meva sang freda i vaig respondre-li, assossegat, que em tenia sota el seu poder i que podia fer de mi el que volgués.

—Està bé —interrompé Pugatxov—: ara digues-me en quin estat es troba la vostra ciutat.

—Gràcies a Déu, tot hi continua en bon ordre —vaig respondre.

—En bon ordre! —repetí Pugatxov—. I la gent s’hi mor de fam!

L’usurpador deia la veritat; però jo, complint el deure contret amb el meu jurament, vaig procurar de convèncer-lo que tot això era un fals rumor i que a Orenburg no hi mancava res.

—Ja ho veus —replicà el vell— com t’està enganyant miserablement; tots els desertors declaren que a Orenburg hi fan estralls la fam i la pesta; que es mengen les ròsses i això encara és bon goig, i Sa Mercè assegura que sobra de tot. Si fas penjar Eixvabrin, cal també fer penjar aquest jove en la mateixa forca, perquè cap d’ells no pugui fer retrets a l’altre.

Aquests mots del vell maleït va semblar que fessin dubtar Pugatxov. Sortosament, el Ganassa va començar a dur la contra al seu company:

—Calla, Naumitre! —interrompé—, només penses a escanyar i a degollar. Ja estàs fet un bon heroi. En veure’t, hom no capeix en quina part del teu cos s’hi pot estotjar l’ànima. Ja tens un peu a la fossa i encara penses a matar els altres. Et sembla poca la sang que tens damunt la consciència?

—Tu sí que estàs fet un bon sant! —replicà Bielobórodov—. D’on t’ha sortit ara la compassió?

—Sens dubte —féu el Ganassa— sóc un pecador i aquesta mà és culpable d’haver vessat sang cristiana (en dir això, tancà la mà ossosa i arromangant-se la mànega mostrà el seu braç pelut). Però he mort el contrari i no l’hoste; a camp ras i a l’ombra del bosc, però mai a casa i assegut vora el foc; amb la maça i la destral, però no valent-me de parloteigs de vella xaruga.

El vellet girà el cap, tot botzinant: «Sense-nas…!».

—Què remugues, vell roí? —cridà el Ganassa—. Ja et daré jo «sense-nas». Espera’t que també arribarà la teva hora, si Déu vol, i oloraràs les estenalles… Mentrestant, vés amb compte que no t’arrenqui aquesta mala barba.

—Senyors generals! —exclamà fatxendosament Pugatxov—, prou disputes. No em faria res que tota aquesta gossada d’Orenburg ballessin en una mateixa forca, però seria una gran malastrugança que els nostres millors llebrers es mosseguessin ells amb ells. Apa, a fer les paus.

El Ganassa i Bielobórodov no digueren un sol mot i es miraren amb un aire ombrívol. Capint la urgència de donar un tomb a una conversa que podia acabar d’una manera ben poc agradosa per a mi, vaig adreçar-me a Pugatxov, i amb posat falaguer, vaig dir-li:

—Ah! M’havia oblidat de donar-te les gràcies pel teu cavall i el teu abric. Si no és per tu no hauria pas arribat a la ciutat, perquè m’hauria quedat glaçat pel camí.

Pugatxov mossegà l’ham i exclamà joiosament, fent l’ullet i parpellejant:

—El que hi ha de més bell en els deutes és pagar-los. Ara, conta’m què t’hi va a tu amb aquesta noia que Eixvabrin maltracta. Potser t’ha robat el cor?

—És la meva promesa —vaig respondre en veure el seu canvi favorable, i no comprenent que hi pogués haver cap perill a dir-li la veritat.

—La teva promesa! —exclamà Pugatxov—. Per què no m’ho deies abans? Et casarem tot seguit i vindrem al dinar de noces.

Després, girant-se a Bielobórodov, li digué:

—Escolta, mariscal de camp: Sa gràcia i jo som amics d’anys; asseguem-nos i sopem. El matí inspira idees més prudents que no pas la nit; ja veurem ço que hem de fer d’ell, en clarejar…

De bona gana hauria refusat l’honor que se m’oferia; però no hi havia més remei. Dues noies cosaques, filles de l’amo de l’isba, pararen la taula amb unes tovalles blanques; portaren pa, sopa de peix i unes ampolles de vi i cervesa i per segona vegada em vaig trobar seient a la mateixa taula amb Pugatxov i els seus terribles companys.

La disbauxa de la qual vaig ésser testimoni, a desgrat meu, es prolongà fins ben enllà de la nit. A la fi, l’embriaguesa acabà per rendir els entaulats. Pugatxov restà adormit en el seu seient i els seus companys s’aixecaren i em feren senyal que el deixés. Sortirem plegats. Per ordre del Ganassa, un sentinella em conduí a l’isba del servei, on vaig trobar Savèlitx; allí ens tancaren amb pany i clau. El bon vell estava tan astorat amb tot el que passava, que ni esma no tingué per a preguntar-me res. S’allità a les fosques i durant una bona estona no féu sinó sospirar i gemegar, però al capdavall acabà per roncar, mentre jo romania capficat amb els meus pensaments, que no em deixaren dormir ni un moment en tota la nit.

De bon matí vingueren a cercar-me de part de Pugatxov, i anàrem tot seguit al seu encontre. A la porta hi havia una kibitka amb tres cavalls tàrtars. Pel carrer la munió s’empenyia. Vaig trobar Pugatxov a l’avantsala, abillat amb un vestit de viatge, amb abric i casquet kirguisos. El voltaven els entaulats de la vigília amb un posat de servilisme que contrastava moltíssim amb tot allò que jo havia vist a la vetlla. M’adreçà una salutació joiosa i em convidà a seure al seu costat, a la kibitka. Així vaig fer-ho.

—A la fortalesa de Bielogorsk! —ordenà, dirigint-se al tàrtar, ample d’espatlles, que, peu dret, menava el vehicle.

El meu cor va batre amb força. Els cavalls arrencaren, sonaren els esquellerincs i la kibitka volà.

—Espera’t, espera’t! —es posà a cridar una veu ben coneguda meva, i veig Savèlitx que corria al nostre encontre. Pugatxov va fer aturar.

—Pare meu, Pere Andreitx! —clamà el vell—. No m’abandonis, a les meves velleses, enmig d’aquests band…

—Hola, vell xaruc! —li dibué Pugatxov—. Déu ha volgut que ens tornéssim a veure! Asseu-te al davant!

—Gràcies, senyor; gràcies mon pare benvolgut! —respongué Savèlitx, asseient-se—. Déu et doni molts anys de vida en pac d’haver-me atès i haver tornat l’alegria a un pobre vell! Sempre pregaré per tu i de l’abric de pell de llebre no tornaré a recordar-me’n mai més.

El record de l’abric podia haver ofès en gran manera Pugatxov; però, sortosament, o no el sentí o no féu cas de la inoportuna al·lusió. Els cavalls anaven al galop i la gent s’aturava al carrer per veure’ns passar, fent-nos grans reverències, inclinant el cap fins a la cintura. Pugatxov els feia salutacions amb el cap a dreta i esquerra. Un minut després deixàvem enrera el llogarret i anàvem com el vent per un camí ben fressat, gràcies a les roderes dels molts carros que per allí transitaven.

És fàcil imaginar el que jo sentia en aquells moments. Dins breu estona podria contemplar la noia que ja creia perduda per sempre i em representava l’instant de l’encontre… També pensava en l’home, en mans del qual estava el meu destí i amb qui, per un cúmul de circumstàncies estranyes, em trobava lligat d’una manera misteriosa. Vaig recordar la crueltat extrema i els hàbits sanguinaris del qui tenia d’ésser alliberador de la meva estimada. Pugatxov no sabia que es tractava de la filla del capità Mirònov; el malvat Eixvabrin, per venjar-se de mi, era capaç de descobrir-ho tot; també Pugatxov podia saber-ho per un altre cantó. Què seria aleshores de Maria Ivànovna?

Sentia un calfred per tot el cos, i els cabells se m’eriçaven.

Tot d’una Pugatxov interrompé la meva obsessió, fent-me la següent pregunta:

—En què es digna pensar vostra gràcia?

—Com vols que no estigui capficat! —li vaig respondre—. Sóc oficial i de noble nissaga; ahir encara lluitava en contra teu i avui viatjo amb tu, en la teva pròpia kibitka, i la meva bona ventura depèn de tu.

—Què? —preguntà Pugatxov—. Tens por?

Vaig respondre-li que havent-me perdonat ell mateix una vegada, esperava, no sols la seva clemència, sinó també la seva ajuda.

—I fas molt bé d’esperar-la, valga’m Déu! —exclamà l’usurpador—. Has vist com la meva gent et mirava de reüll; i encara el vell, avui volia convèncer-me que ets un espia i que calia dar-te turment i penjar-te; però jo m’hi he oposat —afegí abaixant la veu, per tal que Savèlitx i el tàrtar no poguessin sentir-lo— recordant-me del teu got de vi i del teu abric de pell de llebre. Ja ho veus tu mateix, que no sóc cap bevedor de sang, com diuen els teus companys.

Com un llamp creuà pel meu cervell la presa de la fortalesa de Bielogorsk; però no vaig creure convenient de contradir-lo ni respondre-li un mot.

—Què diuen de mi a Orenburg? —preguntà després d’una petita pausa.

—Doncs, diuen que és una mica difícil d’anorrear-te. Cal confessar que ens has fet maldar.

El rostre de l’usurpador expressà l’amor propi satisfet.

—Sí! —em digué, estufat—. Hi entenc molt en això de guerrejar. Ja la saben a Orenburg la batalla que vaig guanyar a Zuzeieva? Quaranta generals morts, quatre exèrcits presoners… A tu et sembla que el rei de Prússia podria comparar-se amb mi?

Les fanfarroneries del bandoler em feien molta gràcia.

—Ets tu qui has de dir-ho. Tu creus que podries batre Frederic? —vaig preguntar-li.

—Fèdor Fedorovitx? Per què no? Desfaig els vostres generals, que l’han vençut a ell! Fins ara les meves armes han sortit victorioses. Dóna’m temps i ja veuràs com arribaré a Moscou.

—Però penses anar-hi?

L’usurpador restà un moment pensívol i afegí a mitja veu:

—Déu ho sap! El meu camí és difícil; no tinc llibertat; la meva gent em contradiu en tot. Són uns… lladres. Em cal viure previngut. Oh! De segur que a la primera fallida barataran el meu cap, per salvar la pell.

—Així, doncs —vaig dir-li—, no seria millor que te’n separessis a temps, i recórrer a la clemència de l’emperadriu?

Pugatxov somrigué amargament i respongué:

—No; ja és tard per a penedir-me. No aconseguiria pietat. Aniré seguint com fins ara. Qui sap? Potser assoliré el que desitjo. No regnà Grixka Otrepiev a Moscou?

—Sí; però ja saps quina fi tingué; el llençaren daltabaix d’una finestra, el colpiren, el cremaren, amb les seves cendres carregaren un canó i l’engegaren.

—Escolta —m’interrompé Pugatxov, tot respirant fondament—: vaig a contar-te una rondalla que en la meva infantesa m’explicava una kalmuka vella:

«Una vegada, preguntà una àguila a una cornella: “Digues-me, cornella, com és que tu vius tres-cents anys en aquest món de llum i d’alegria, i jo faig prou si arribo a trenta-tres?” “Doncs és perquè tu, amiga meva —respongué la cornella—, et beus la sang viva i jo m’alimento de carn morta.” L’àguila restà pensívola i féu la següent proposta: “Doncs deixa’m provar de nodrir-me com tu.” Se n’anaren volant totes dues, albiraren un cavall mort i s’hi llançaren damunt. La cornella començà a picar-lo i a lloar l’exquisida menja. L’àguila provà de picar una vegada i una altra; va bategar d’ales i digué a la cornella: “No, amiga cornella; abans que nodrir-me tres-cents anys d’animals morts, m’estimo més sadollar-me una sola vegada de sang viva. Quan Déu ho ha disposat així, ell sabrà per què!”». Què te’n sembla el conte de la kalmuka?

—Molt enginyós —vaig respondre—. Però viure com un criminal i un bandejat, per a mi, és com picar carn morta.

Pugatxov va mirar-me amb una certa estupefacció i no em va dir res. Tots dos callàrem, lliurats a les nostres pròpies cogitacions. El tàrtar començà a cantussejar una corranda melangiosa; Savèlitx feia caparrades mig adormit al seu seient. La kibitka lliscava pel camí de neu, que l’hivern mantenia llis i igual. De sobte vaig albirar el llogarret, posat damunt la vora abrupta del Iaïk, amb la seva estacada i el seu cloquer, i al cap d’un quart entràvem a la fortalesa de Bielogorsk.





XII. L’òrfena


Igual que nostra pomera

sense verdor d’esponera,

nostra princeseta és ara

òrfena de pare i mare.

Vestit de noces no haurà

ni el clergue la signarà.



Cançó de noces

La kibitka s’aturà davant la casa del comandant, i fou voltada per la multitud, que havia reconegut els esquellerincs del carruatge de Pugatxov, i s’empenyia per veure’l.

Eixvabrin sortí a l’encontre de l’usurpador. Anava vestit de cosac, i s’havia deixat créixer la barba. Ajudà Pugatxov a baixar de la kibitka, amb joia i zel i amb mostres de baixa adulació.

En veure’m se sobtà, però, refent-se de seguit, m’allargà la mà i em digué:

—Com! Ets dels nostres? Quina llàstima que hagis trigat tant!

Vaig girar-li l’esquena sense dir-li un mot.

El cor se’m nuà, quan entràrem en aquella casa que jo coneixia de tant de temps, i en una de les parets de la qual hi havia penjat el títol del difunt comandant, com si fos un trist epitafi de temps passats. Pugatxov s’assegué en el mateix seient on tantes vegades havia fet becaines Ivan Kúzmitx, bressat per la loquacitat de la seva muller. El mateix Eixvabrin li portà el vodka. Pugatxov en begué una copeta i digué, assenyalant-me:

—Ofereix-ne a Sa Noblesa.

Eixvabrin se m’atansà amb la safata, però li vaig tornar a girar l’esquena. Se li veia un esverament. La seva natural vivor li havia fet endevinar que Pugatxov no estava content d’ell. La seva presència l’espaordia, i a mi em mirava amb desconfiança.

En haver-se informat de l’estat de la fortalesa, del que es deia dels exèrcits enemics, i d’altres afers per l’estil, Pugatxov li preguntà de cop i volta:

—A veure, amic, quina és aquesta noia que tens empresonada i amb sentinella? Mostra-me-la —Eixvabrin es tornà groc com un mort.

—Senyor —digué, tremolant-li la veu—, senyor, no està empresonada… està malalta… allitada a la seva cambra.

—Dueu-me prop seu —afegí l’usurpador, alçant-se del seient.

Com que no hi havia mitjà d’oposar-s’hi, Eixvabrin conduí Pugatxov a la cambra de Maria Ivànovna. Jo els vaig seguir.

Eixvabrin s’aturà al peu de l’escala i digué:

—Senyor! Tens poder per a exigir-me el que vulguis; però no permetis que un estrany entri al dormitori de la meva muller.

Vaig estremir-me.

—T’has casat! —vaig fer en un crit de desesperació i prest a caure-li damunt.

—Silenci! —interrompé Pugatxov—: aquest afer em pertoca a mi. I tu —afegí adreçant-se a Eixvabrin— no em repliquis ni em facis mal posat; sigui o no sigui la teva muller, duré a la seva cambra a qui em plaurà. Vine amb mi, noble amic.

Eixvabrin tornà a posar-se davant la porta i exclamà amb veu trencada:

—Senyor, t’aviso que fa tres dies que està amb una gran febre i desvarieja contínuament.

—Obre —ordenà Pugatxov.

Eixvabrin començà a cercar per les butxaques i acabà per dir que no portava la clau; aleshores Pugatxov donà una puntada de peu a la porta, espanyant-la, i entràrem.

Vaig llançar una mirada ràpida a la cambra i vaig cuidar morir-me.

Estesa a terra, amb un vestit de pagesa tot esparracat, Maria Ivànovna, esgrogueïda, prima i amb el cabell desfet. Prop d’ella hi havia un cantiret d’aigua, la boca del qual tapava una rodella de pa. En veure’m s’estremí i llançà un crit colpidor. Jo no sé el que em va passar; no en tinc memòria.

Pugatxov mirà Eixvabrin i li digué amb un somriure amarg:

—Tens un bon hospital!

Després s’atansà a Maria Ivànovna i afegí:

—Digues-me, colometa, per què et té castigada d’aquesta manera el teu marit? Què li has fet?

—El meu marit —repetí ella—. No ho és. Mai de la vida no seré la seva muller, encara que hagi de morir! I moriré si no sóc deslliurada.

Pugatxov llançà una mirada amenaçadora a Eixvabrin.

—Has gosat enganyar-me —cridà—. Ja saps, malvat, el que et mereixeries?

Eixvabrin se li agenollà als peus… Aleshores el menyspreu ofegà els sentiments d’odi i venjança que envers ell sentia; mirava amb fàstic aquell noble que s’arrossegava als peus d’un cosac, d’un escapat de presidi. Pugatxov s’ablaní.

—Per aquesta vegada et perdono —li digué—, però tingues compte, perquè al primer mancament te’n recordaràs.

Després, dirigint-se a Maria Ivànovna, li digué amb to amanyagador:

—Pots sortir d’aquí quan vulguis, bella; et dono la llibertat. Sóc… l’emperador.

Maria Ivànovna li adreçà un ràpid esguard; endevinà que tenia davant seu l’assassí dels seus pares i, cobrint-se la cara amb les mans, caigué en basca.

Vaig cuitar a socórrer-la, però en aquell moment entrà de pressa i amb gosadia la meva antiga coneguda Palaixka, la qual tot seguit es posà a retornar la seva mestressa. Pugatxov sortí darrera nostre i tots tres entràrem a la sala.

—Vaja, noble amic —digué Pugatxov, rient—, ja hem alliberat la bonica donzella! Què te’n sembla? Fem anar a cercar el pope i li fem beneir la seva neboda? Va! Jo seré padrí i Eixvabrin el seguidor. Farem una festassa, que no manqui vi, i tancarem les portes, oi?

Passà el que jo em temia. En sentir Eixvabrin la proposta de Pugatxov, sortí de test i exclamà:

—Senyor, reconec que he faltat dient-te mentida, però Griniev també t’està enganyant. Aquesta noia no és neboda del pope: és… la filla d’Ivan Mirònov, que fou penjat, quan prengueres aquesta fortalesa.

Pugatxov em mirà, arborat d’ira.

—Què vol dir això? —preguntà esbalaït, sense arribar a comprendre-ho.

—Eixvabrin et diu la veritat —vaig respondre amb fermesa.

—No me n’havies dit res de tot això —reprengué arrufant les celles.

—Pensa-hi —vaig seguir—. Com volies que jo declarés davant els teus que era la filla del capità Mirònov? L’haurien ultratjada sense que ningú hagués pogut salvar-la.

—Tens raó —confessà Pugatxov rient—. Embriacs com estaven, no li haurien tingut cap compassió, a la pobreta; va fer molt bé la meva comare la popessa d’enganyar-los.

—Escolta —vaig fer jo en veure la seva bona disposició—: no sé com t’haig d’anomenar, ni vull saber-ho. Però bé sap Déu que m’avinc a pagar amb la meva vida el que has fet per mi. Sols et prego que no em demanis res que sigui contrari al meu honor ni a la meva consciència cristiana. Ja que has volgut ésser el meu benefactor, acaba-ho: deixa’m anar amb la pobra òrfena allà on ens meni Déu; i nosaltres, et trobis on et trobis, i t’esdevingui el que t’esdevingui, pregarem per la salvació de la teva ànima pecadora.

Em va semblar que havia commogut el cor mesell de Pugatxov.

—Que es faci com vols! —digué—. Quan em plau castigar, castigo; quan em plau perdonar, perdono. Aquesta és la meva habitud. Pren la teva bellesa, i enduu-te-la on et sembli. Que Déu us doni amor i seny.

Es girà a Eixvabrin i li ordenà que em donés un passaport lliure per anar per les fortaleses i totes les terres del seu domini. Eixvabrin restà com de pedra. Sortí Pugatxov a recórrer la fortalesa acompanyat d’ell, i jo vaig romandre allí amb l’excusa dels preparatius per a la partença.

Vaig córrer a la cambra de Maria Ivànovna. La porta era tancada i vaig tustar amb els nusos dels dits.

—Qui hi ha? —preguntà Palaixka.

En anomenar-me, vaig sentir la veu de la meva estimada que deia:

—Espera, Pere Andreitx. M’estic vestint. Mentrestant vés-te’n a casa de l’Akulina Panfilovna. De seguida vinc.

Obedient, vaig anar-me’n a casa del pare Geràssim, el qual, avisat ja per Savèlitx, sortí de pressa al meu encontre, al costat de la seva muller.

—Salut, Pere Andreitx —féu ella—. Déu ha volgut que ens tornéssim a veure. Què tal? Nosaltres hem parlat cada dia de tu. I Maria Ivànovna ha sofert el que no es pot dir, sense tu, pobra colometa…! I digues-me, pare meu, com t’ho has enginyat per entendre’t amb Pugatxov? No entenc com no t’ha fet degollar. Vaja… tanmateix se li han de donar gràcies, a aquest bandoler, encara que no sigui sinó per aquest acte.

—Ja n’hi ha prou, vella —interrompé el pare Geràssim—. No enraonis de tot el que sàpigues! Molts es perden per la llengua. Entra, Pere Andreitx. Feia molt de temps que no ens vèiem!

La popessa volgué oferir-me tot el que tenia a mà, sense parar mai de fer anar la llengua. Em va contar la manera com Eixvabrin els havia fet donar Maria Ivànovna i com aquesta havia plorat i s’havia resistit a separar-se d’ells; de quina manera havien mantingut comunicació diària amb ella per mitjà de Palaixka (minyona gosada que era capaç de fer ballar el mateix uriàdnik al so del seu flabiol); com aquesta serventa havia aconsellat a Maria Ivànovna que m’escrivís aquella carta i moltes altres coses.

Per altra banda jo també vaig haver de fer-los una curta relació de la meva vida. El pope i la popessa se senyaren en sentir-me dir que Pugatxov coneixia llur enginy.

—Que el poder de la Vera Creu ens empari! —exclamà Akulina Panfilovna—. Que Déu ens aparti aquesta nuvolada! Quina mosca balba és aquest malvat d’Aleix Ivanovitx! Sembla mentida!

Aleshores s’obrí la porta i aparegué Maria Ivànovna amb la seva faç pàl·lida, il·luminada per un dolç somriure. S’havia llevat el vestit de pagesa i anava abillada com abans, modesta i polida.

Li vaig agafar la mà i durant una bella estona no em fou possible de dir un mot. Tots dos restàrem callats. Els nostres cors eren tan commosos! Els amos de la casa comprengueren que havíem de dir-nos moltes coses, i ens deixaren sols. Oblidant les nostres penes, aleshores començàrem a parlar de tot el que s’havia esdevingut. I posats a enraonar, no acabàvem mai. M’explicà tot el que li havia passat des de la seva situació i els turments que li havia fet patir l’avorrit Eixvabrin. Tornàrem a recordar les passades hores de benaurança… A la fi la vaig assabentar dels meus projectes. Deixar-la a la fortalesa, sota el poder de Pugatxov i l’autoritat d’Eixvabrin, no podia ésser. Tampoc no calia pensar en Orenburg, que estava travessant totes les calamitats d’un setge. No li restava en el món cap parent baró. Aleshores li vaig proposar d’anar-se’n a la meva vileta nadiua. Va dubtar a la primera, espaordida, en recordar la mala disposició d’ànim del meu pare; però vaig tranquil·litzar-la fent-li veure que ell tindria com una gran sort i un honor acollir la filla d’un veterà, mort per la pàtria.

—Maria meva estimada! —vaig dir-li a la fi—; jo ja et miro com si fossis la meva muller. Ens han lligat amb llaços indissolubles uns esdeveniments extraordinaris i ja no hi ha res al món que pugui separar-nos.

Maria Ivànovna m’escoltava, ingènua, sense cap timidesa fingida, i sense escrúpols inoportuns. Comprenia que la seva sort era lligada a la meva. Però no consentia a ser la meva muller sense llicència dels meus pares. No la vaig contrariar. Ens besàrem ardentment i sincerament. La nostra resolució era feta.

Una hora després vingué l’uriàdnik a portar-me el passaport, signat amb un gargot de Pugatxov i a dir-me que aquest m’esperava.

El vaig trobar a punt de posar-se en camí. No puc explicar el que vaig sentir en acomiadar-me d’aquell home terrible, monstre de maldat per a tothom, menys per a mi. Per què no haig de dir la veritat? En aquell moment em sentia atret envers ell per una forta simpatia. Delia per arrabassar-lo d’entremig de tots aquells malfactors que menava, i salvar el seu cap si encara hi era a temps. Eixvabrin i la munió que s’agombolà entorn seu, em privaren d’expressar-li tot allò que m’omplia el cor.

Ens separàrem cordialment. Pugatxov, en veure Akulina Panfilovna enmig de la multitud, l’amenaçà amb el dit, fent-li l’ullet d’una manera significativa; després s’assegué a la kibitka, ordenà que el duguessin a Berd, i així que els cavalls arrencaren, tragué el cap a fora per dir-me:

—Adéu, noble amic! Potser encara ens tornarem a veure!

Així fou; ens tornàrem a veure, però… en quines circumstàncies!

Pugatxov s’allunyà i durant una bella estona vaig romandre contemplant l’estepa blanquinosa per on s’esmunyia la seva kibitka, tirada per tres cavalls. La gentada s’anà esvaint. Eixvabrin desaparegué i jo me’n vaig tornar a casa del pope. Tot ja era a punt per a la nostra partença, i no desitjava pas d’ajornar-la. Havíem encabit tots els nostres estris en el vell carret del comandant i en un dir Jesús els cotxers enganxaren els cavalls.

Maria Ivànovna anà a resar damunt la tomba dels seus pares, que eren enterrats darrera l’església; vaig voler acompanyar-la, però em pregà que la hi deixés anar sola. Poc després tornà eixugant-se les llàgrimes. La kibitka quedà guarnida; el pare Geràssim i la seva muller sortiren a acomiadar-nos a la porta de casa seva i nosaltres ens asseguérem al carruatge: Maria Ivànovna, Palaixka i jo dintre, i Savèlitx al davant, amb el cotxer.

—Adéu, Maria Ivànovna! Adéu, colometa! Adéu, Pere Andreitx, falcó de bona planta! —ens cridava la popessa—. Feliç viatge, i que Déu us doni bona sort!

Començàrem a marxar. Darrera la finestra de la casa del comandant vaig veure Eixvabrin a peu dret, i revelant a la cara un odi ombrívol i salvatge. No volent humiliar un enemic batut, vaig girar el cap per no veure’l. A la fi, travessàrem el portal i deixàrem per sempre més la fortalesa de Bielogorsk.





XIII. L’empresonament


—Si complint el meu deure us meno pres

no us enutgeu, senyor.

—Anem; no em fa res.

Però abans escolteu la meva raó.



Kniajnin

Lligat d’una manera tan impensada a l’encisera criatura, la sort de la qual em capficava tan cruelment aquell matí, no arribava a creure en el meu goig, i imaginava que tot l’esdevingut havia estat un malson.

Maria Ivànovna, pensívola, adés mirava el camí adés a mi, i semblava que li costés de fer-se càrrec del que la voltava, com si encara no s’hagués retornat ben bé. Tots dos romaníem callats. Els nostres cors eren massa trasbalsats per tantes emocions. Sense adonar-nos-en, dues hores més tard ens trobàrem prop d’una fortalesa, també sotmesa a Pugatxov. Allí canviàrem els cavalls. Però, per la rapidesa amb què els guarniren i pel zel fora mida del barbut cosac que Pugatxov havia nomenat comandant, vaig comprendre que, degut a la xerrameca del cotxer que ens havien destinat, m’havien pres per un privat de la cort.

Passàrem avant. Començava a fosquejar. Ens atansàrem en un llogarret, on, segons havia dit el comandant barbut, hi havia un gran destacament que havia d’anar a reunir-se amb l’usurpador. Els sentinelles ens deturaren i al crit de «Qui és?», el cotxer va respondre amb veu de tro: «Un compare de l’emperador i la seva muller». Aleshores fórem voltats d’un escamot d’hússars, que renegaven ferm.

—Baixa, compare del dimoni! —digué un sergent de grans bigotis—. Vine que et donarem un bany calent a tu i a la teva doneta.

Vaig sortir de la kibitka, i vaig exigir que em duguessin davant llur cap.

Els soldats, en veure un oficial, van callar. El sergent em dugué a casa del major. Savèlitx no s’apartava de mi, rondinant: «Ves de què t’ha servit passar per compare de l’emperador! Fugim del foc per caure a les brases! Senyor misericordiós, com acabarà tot això?». La kibitka anava seguint al pas, darrera nostre.

Al cap de cinc minuts arribàrem a una caseta molt il·luminada. El sergent m’encomanà a un sentinella, i entrà a anunciar-me. Tornà tot seguit dient-me que Sa Excel·lència no tenia temps per a rebre’m; i que li havia ordenat que a mi em dugués a la presó, i la senyora a la seva presència.

—Què vol dir això? —vaig cridar arborat d’ira—. Que s’ha tornat boig?

—No ho sé, missenyor —respongué el sergent—. Només puc dir que Sa Excel·lència m’ha ordenat que dugui Vostra Senyoria a la presó i la il·lustre dama a la seva presència.

Vaig córrer escales amunt. Els sentinelles no gosaren aturar-me i em vaig ficar de dret en una cambra, on mitja dotzena d’oficials d’hússars jugaven al faraó. El major feia de banquer. Quina fou la meva sorpresa, quan el vaig reconèixer per Ivan Ivànovitx Zurin, aquell que una vegada m’havia escurat les butxaques jugant amb mi a l’hostal de Simbirsk!

—És possible! —vaig fer—. Ets tu, Ivan Ivànovitx?

—Ah! Pere Andreitx! Quin atzar et porta? D’on véns? Salut, company! No vols apuntar res?

—Gràcies. M’estimo més que donis ordre que em duguin al meu allotjament.

—Per a què el vols l’allotjament? Resta amb mi.

—No puc; no vaig sol.

—Està bé: que vingui també el teu company.

—No és un company; és… una dama.

—Una dama! On l’has pescada, eh?

En dir aquestes paraules, Zurin es posà a xiular d’una manera burleta; tots esclafiren la rialla, però jo estava moix.

—Està bé —prosseguí—. Es farà el que vols. Tindràs allotjament. Ho sento… perquè hauríem pogut fer un gran convit, com en altre temps… Ep, servent! Per què no ve la comare de Pugatxov? Que és que es vol fer pregar? Digues-li que no tingui por; que l’amo de la casa és una bona persona i no ofèn mai ningú… Convenç-la, amb unes quantes empentes ben donades.

—Què penses fer? —vaig preguntar-li—. De quina comare parles? És la filla del difunt capità Mirònov. L’he deslliurada del seu captiveri i ara la duc al poble del meu pare, on penso deixar-la.

—Com? Doncs ets tu el qui m’anunciaven fa un moment? En nom del cel, digues quin sentit té tot això.

—Ja t’ho contaré més tard; ara et prego, per l’amor de Déu, que procuris tranquil·litzar la pobra noia, que els teus hússars l’han esfereïda.

Zurin prengué tot seguit les seves mesures i ell mateix sortí al carrer a sincerar-se davant Maria Ivànovna, pel seu involuntari error; i a més a més, ordenà al sergent que la dugués al millor allotjament del poble. Jo vaig romandre a casa seva la resta de la nit.

Sopàrem i en restar sols li vaig contar les meves aventures, les quals escoltà amb gran atenció. En acabar, va moure el cap i digué:

—Tot això està molt bé, benvolgut amic; només trobo una cosa que no ho està gens: quin dimoni t’ha aconsellat de casar-te? Com a honrat oficial, no voldria enganyar-te: creu-me; el matrimoni és una bogeria. On et presentes, carregat amb dona i criatures? Fuig d’aquí! Fes cas del que et dic i desfés-te de la filla del capità. El camí de Simbirsk jo l’he netejat de rebels i ja no hi ha perill; demà li dónes comiat cap a casa dels teus pares, i tu restes al meu destacament. No cal que tornis a Orenburg. Si tornessis a caure a les mans dels rebels, em sembla que no et seria tan fàcil desempallegar-te’n com abans. No hi ha res com això per a guarir la teva follia amorosa, i tot s’arreglarà bé i a grat de tots.

Baldament no convenir-me prou el seu parer, comprenia que el meu honor reclamava la meva presència a l’exèrcit de l’emperadriu, i vaig decidir seguir el consell de Zurin: enviar Maria Ivànovna a la meva vileta, i jo restar al destacament.

Quan vingué Savèlitx a ajudar-me a despullar i li vaig dir que el dia següent calia que estigués a punt de partir amb Maria Ivànovna, va començar per resistir-s’hi.

—Com, Senyor! Vols que et deixi? Qui et servirà? I què diré als teus pares?

Coneixent la tossuderia del meu fidel ca, vaig procurar conquerir-lo per la sinceritat i la manyagueria.

—Amic meu, Arxip Savèlitx! —vaig dir-li—. No et neguis a fer-me aquesta mercè; mira pel meu bé. Ara no em calen els teus serveis; i en canvi no restaria tranquil si Maria Ivànovna se n’anés tota sola. Servint-la a ella és com si em servissis a mi, perquè estic fermament resolt a casar-m’hi, quan les circumstàncies ho permetin.

En sentir això, Savèlitx creuà els braços amb un posat d’indescriptible astorament.

—Casar-te! —repetí—. Aquest noi vol casar-se! Què dirà el seu pare! I què pensarà la seva mare!

—Hi consentiran, n’estic segur —vaig respondre-li—, quan coneixeran Maria Ivànovna. També compto amb la teva ajuda. Els meus pares tenen tota la confiança en tu i pots intercedir, no és cert?

El bon vell estava commòs.

—Ai, pare meu, Pere Andreitx! —féu—. Àdhuc tot i essent molt jove per a casar-te, Maria Ivànovna és una damisel·la tan bona, que seria pecat mortal no aprofitar una avinentesa tan bella. Ho faré com tu vols. Acompanyaré aquest àngel de Déu i diré, amb to submís, als teus pares que a una tal promesa no li cal dot.

Vaig regraciar Savèlitx i me’n vaig anar a allitar-me a la mateixa cambra de Zurin. Enardit i amb exaltació, vaig començar a enraonar desaforadament. Zurin a la primeria conversava de bona gana; però de mica en mica, les paraules començaren a curtejar-li i a esdevenir més incongruents, fins que al capdavall, en comptes de resposta em tornà un roncar confiat. Jo també vaig callar, i no vaig trigar a seguir el seu exemple.

L’endemà de matí, vaig anar a trobar Maria Ivànovna, i la vaig assabentar del meu projecte, el qual aprovà tot seguit, judicant-lo molt raonable. Aquell mateix dia havia de sortir d’allí el destacament de Zurin. Calia que cuitéssim. Vaig acomiadar-me sense espera de Maria Ivànovna, encomanant-la a Savèlitx i donant-li una carta per als meus pares. Maria Ivànovna es posà a plorar.

—Adéu, Pere Andreitx! —em digué amb veu decandida—. Si ens hem de tornar a veure o no, sols Déu ho pot saber; però jo no t’oblidaré mai més; restaràs l’únic dins el meu cor fins que em moriré.

No vaig poder respondre-li, perquè érem voltats de gent estranya davant la qual jo no volia exterioritzar els meus sentiments. A la fi s’allunyà i jo vaig tornar-me’n al costat de Zurin, trist i silenciós. Volgué encoratjar-me, i com que jo delia per esbargir-me, passàrem el dia en un gran aldarull, i havent dinat ens posàrem en camí.

Això s’esdevenia a les darreries del mes de febrer. L’hivern, que havia destorbat les operacions militars, s’estava acabant i els generals es preparaven per a una acció combinada. Pugatxov encara romania davant Orenburg; mentrestant, al seu entorn anaven convergint els nostres destacaments, que a cada moment s’atansaven més, per tots cantons, al catau del bandoler. Els vilatans rebels, en veure les nostres forces, tornaven a llur deure; les partides de malfactors fugien davant nostre a l’escampada, i tot feia esperar un prompte i benaurat acabament.

No trigà gaire el príncep Galitzin a batre Pugatxov prop de la fortalesa de Tatitxev, dispersant el seu exèrcit i alliberant Orenburg, la qual cosa fou el cop de gràcia a la rebel·lió. Zurin havia estat destacat contra les partides revoltades de baixkirs, que es dissolgueren abans de tenir-hi cap encontre. La primavera ens sorprengué en un llogarret de tàrtars. Tots els rius havien revingut i els camins eren de mal trepitjar; però ens consolàvem de la nostra inacció, pensant que aviat s’acabaria aquella enutjosa campanya de batalles contra bandolers i salvatges.

Però Pugatxov encara no havia estat ofegat. Aparegué allà, per les Ferreries Siberianes,[28] on llevà noves bandes i començà de bell nou les sortides. Tornaren a escampar-se les noves dels seus èxits. Aviat ens assabentàrem de la destrucció de les fortaleses siberianes. La presa de Kazan i la marxa de l’usurpador contra Moscou, de les quals també fórem assabentats, alertaren els caps de l’exèrcit, que es refiaven massa d’una imminent minva de les forces del menyspreat cabdill.

Zurin rebé l’ordre de travessar el Volga i avançar ràpidament envers Simbirsk, on ja havia pres la flama de la rebel·lió. La idea que pogués arribar al meu poble nadiu i abraçar els meus pares i veure Maria Ivànovna m’omplí de joia; i saltant com un infant i abraçant Zurin, repetia: «A Simbirsk! Anem-nos-en a Simbirsk!». Ell, sospirant i encongint les espatlles, replicava: «No, que acabaràs malament; ets capaç de casar-te i aleshores aniràs de dret a la perdició!».

Ens apropàvem a la ribera del Volga. El nostre regiment entrà a la vileta de *** per fer-hi nit. Al matí següent havíem de travessar el riu. El batlle m’informà que de l’altre costat tots els llogarrets eren sublevats i que les bandes de Pugatxov rondaven pertot arreu.

Aquesta nova m’astorà en extrem i em vaig posar molt impacient. El llogarret del meu pare era a trenta verstes del riu. Vaig preguntar si hi hauria qui em passés a l’altra vora. Tots els veïns eren pescadors i les embarcacions eren abundants. Vaig cuitar a explicar el meu propòsit a Zurin.

—Vés amb compte —em digué—. És perillós d’anar sol. Espera fins demà. Serem els primers de travessar i anirem a allotjar-nos a casa dels teus pares, i ens endurem, per si de cas, cinquanta hússars.

Vaig insistir en el meu propòsit. La barqueta era a punt i em vaig embarcar amb dos remers. Desamarraren i començaren a bracejar.

El cel era ras i la nit tranquil·la, amb claror de lluna. El Volga s’escolava mansament. La barqueta lliscava blanament damunt les aigües ombrívoles. Passà mitja hora. M’havia abstret en fantasies, en les quals tenien molta part la calma de la natura, l’amor i els terribles esdeveniments polítics; ja érem a la meitat del riu, quan tot d’una els remers es posen a parlar en veu baixa.

—Què passa? —vaig preguntar, tornant a la realitat.

—Ho ignorem. Sols Déu ho sap —respongueren els remers, guaitant cap al mateix indret.

Vaig fitar-hi els ulls, i vaig endevinar, entre tenebres, alguna cosa que venia riu avall. Aquella desconeguda s’aturava i vaig donar ordre als remers de detenir-nos i esperar.

La lluna s’amagà darrera un núvol i la visió flotant encara fou menys clara. Ni, quan se’ns hagué aturat, tampoc no fou possible de distingir què era.

—Què pot ésser? —es preguntaven els remers—. Segons com, semblen, i segons com, no, uns pals… o unes veles.

Sobtadament sortí la lluna de darrera el núvol i il·luminà un espectacle esgarrifós. El que ens venia damunt era una forca instal·lada en un rai, de la qual penjaven tres cossos.

Em posseí una curiositat malsana d’examinar les cares dels condemnats, i obeint la meva ordre, els remers allargaren la perxa i la nostra embarcació atracà al patíbul flotant.

Vaig saltar-hi, i em vaig trobar al mig de les horribles antenes.

La lluna plena il·luminava els rostres desfigurats dels malaurats… L’un d’ells era de raça asiàtica; l’altre era un vilatà rus, jove i vigorós, d’una vintena d’anys. En mirar el tercer vaig sentir una pregona commoció i no vaig poder contenir un crit de llàstima: era Vanyka, el meu pobre Vanyka, que per estupidesa s’havia allistat a les bandes de Pugatxov. Damunt llurs caps hi havia un tauló negre, on es llegia escrit en grosses lletres blanques: «Per lladres i rebels».

Els remers em miraren amb indiferència, mantenint atracat el bot amb la perxa. Vaig tornar-me a embarcar i el rai se n’anà riu avall. Una bella estona encara es veié l’ombra obscura de la forca; però a la fi s’esvaí i força més tard atracàvem a la vora alta i muntanyosa.

Vaig pagar esplèndidament als remers. Un d’ells em dugué fins a casa del batlle del llogarret, que era prop de l’embarcador, i hi entràrem plegats. En sentir que em calien cavalls, em rebé amb mala gana; però el meu guia li digué alguna cosa a cau d’orella i la seva aspror esdevingué tot seguit sol·licitud. En un parpellejar restà endegada una carreta amb tres cavalls, dins la qual em vaig asseure, ordenant de fer camí cap al meu llogarret.

Anàvem per la carretera principal. Els llogarrets encara dormien. Només temia una cosa, que em deturessin pel camí. L’encontre del Volga donava fe de la presència dels revolucionaris; però ensems una forta reacció del Govern. Per un cas desesperat, jo portava el passaport que m’havia estès Pugatxov i una ordre del coronel Zurin.

Però no trobàrem ningú, i en ésser a la matinada vaig veure el riu i el bosquet de bedolls, darrera del qual hi havia la nostra vileta.

El cotxer fuetejà els cavalls, i un quart més tard, entrava a X***. La casa dels meus pares era a l’altre cap. Avançàrem al galop tirat. De sobte, enmig del carrer, el cotxer començà a contenir els cavalls.

—Què hi ha? —vaig preguntar impacient.

—Una barrera, senyor —respongué, retenint amb penes i treballs els animals mig desbocats.

De fet hi era; i també un sentinella amb un garrot. Se m’acostà: era un mugic. Llevant-se el casquet, em demanà el passaport.

—Què vol dir això? —vaig dir-li—. Per què hi és aquesta barrera? A qui fas guàrdia?

—És que ens hem rebel·lat, pare meu! —féu, tot gratant-se el cap.

—I on són els teus senyors? —vaig preguntar-li, sentint defallir el meu cor.

—On són els meus senyors? —respongué el mugic—. Doncs, són al graner.

—Com al graner?

—Sí; i Andriuixa, el del zemstvo, els ha lligat i vol dur-los davant del pare nostre, l’emperador.

—Déu meu! Obre aquesta barrera, beneit! Què fas aquí bocabadat?

El sentinella no cuitava, i aleshores saltant de la telega li vaig dar (perdoneu) un revés, i vaig obrir la barrera jo mateix.

El mugic se’m quedà mirant, esmaperdut. Vaig tornar a pujar a la telega, i vaig ordenar al cotxer que em dugués de pressa a la meva casa pairal. El graner era al pati, i davant la porta tancada hi havia dos mugics amb garrots. La telega se’ls aturà al bell davant. Vaig baixar d’un bot i vaig dirigir-m’hi:

—Obriu aquesta porta! —vaig dir-los.

De segur que el meu posat devia ésser esfereïdor; almenys tots dos fugiren, llençant els garrots. Aleshores vaig procurar espanyar la porta o tirar-la a terra; però era de roure i el pany excessivament gros, invulnerable. En aquell moment sortí de la caseta del servei un domèstic, el qual amb posat d’importància em preguntà per què movia aquell enrenou.

—On és Andriuixa, el del zemstvo? —vaig dir, cridant—; que vingui de seguida!

—Sóc jo; però no em dic Andriuixa, sinó Andreu Atanasièvitx —respongué orgullós, amb les mans a la cintura—. Què se li ofereix?

Em comptes de contestar-li, vaig agafar-lo pel coll de la túnica i, arrossegant-lo cap a la porta del graner, li vaig ordenar que obrís. Féu acció de resistir, però un càstig paternal que li vaig dar va convèncer-lo tot seguit, i traient-se la clau, obrí el graner. Vaig entrar-hi de pressa, i en un racó fosc, feblement il·luminat per una escletxa del sostre, vaig veure el meu pare i la meva mare. Tenien les mans lligades i engrillonats els peus.

Vaig llançar-me a llurs braços, sense esma per a dir cap mot. Tots dos em miraren astorats: tres anys de vida militar m’havien desfigurat tant que no em reconegueren.

Tot d’una vaig sentir una veu dolça i coneguda.

—Ets tu, Pere Andreitx?

Vaig girar el cap i en un altre racó vaig veure Maria Ivànovna, també lligada. Vaig restar de pedra. El meu pare em mirava, en silenci, sense gosar creure el que veien els seus ulls. La joia li enrojolava la cara.

—Sigues benvingut, Petruixa! —exclamà, estrenyent-me contra son pit—. Lloat sia Déu! No t’esperàvem debades!

La meva mare llançà un esgarip, i arrencà un gran plor.

—Petruixa, fill meu! —deia—. És Déu qui t’ha enviat? I estàs bo?

Vaig cuitar a tallar els nusos de les cordes amb el sabre per alliberar-los. Però en atansar-me a la porta per sortir, vaig veure que l’havien tornada a tancar.

—Andriuixa! —vaig cridar—. Obre!

—No en mancava d’altra —respongué de fora estant el delegat del zemstvo—. Resta-hi si vols! Ja t’ensenyarem de moure brega i d’arrossegar pel coll un funcionari de l’emperador!

Vaig inspeccionar el graner, procurant esbrinar si hi havia algun mitjà per a sortir, però vaig sentir que el meu pare deia:

—No et cansis. En construir aquest magatzem no podia pensar en un dia que els lladres hi entressin i sortissin per obertures amagades.

La meva mare, que un moment abans estava tan contenta de la meva aparició, començà a desesperançar, en veure que havia de compartir amb ells la perdició de la família. Però jo estava més tranquil d’ençà que em trobava prop seu i de Maria Ivànovna. Disposava del meu sabre i de dues pistoles, i podia resistir el setge. Endemés Zurin havia d’arribar a la tarda, i de segur que ens deslliuraria.

De tot això en vaig assabentar els meus pares, cosa que tranquil·litzà la mare i la meva estimada, les quals gaudiren per complet del nostre encontre. Així passaren, sense adonar-nos-en, algunes hores, enmig de mútues mostres d’afectes i enraonaments.

—Bé, bé, Pere —digué el meu pare—; les teves bogeries han estat moltes i no em mancava motiu per a enutjar-me; però ara no ens hem de recordar del passat. Espero que ja t’hauràs esmenat i hauràs posat seny. Sé que has servit com pertoca a un militar que s’estimi, i t’agraeixo molt aquest conhort a les meves velleses. Si en aquesta avinentesa he de deure’t la llibertat, la vida em serà doble plaent.

Amb els ulls plorosos vaig besar-li la mà i vaig mirar Maria Ivàvnova, que la meva presència omplia d’un goig tal que semblava ésser tota feliç i refiada.

Cap al migdia sentírem crits i un enrenou insòlit.

—Què serà això? —preguntà el meu pare—. Potser el teu coronel ha aconseguit arribar fins aquí?

—Impossible —vaig respondre—; tot al més aviat, quan es faci fosc.

El soroll creixia. Tocaven a sometent. Al pati fressejaven els cavalls. En aquell moment, per l’estreta escletxa que hi havia a la paret, tragué el cap blanc Savèlitx; el meu fidel ca cridava amb veu planyívola:

—Andreu Petrovitx! Pare meu! Pere Andreitx! Maria Ivànovna! Quina dissort! Els bandolers han entrat en el llogarret! I saps, Pere Andreitx, qui els comanda? Eixvabrin! Aleix Ivànovitx! Que el diable se l’emporti!

En sentir el nom odiat, Maria Ivànovna plegà les mans i restà immòbil.

—Escolta’m —vaig dir a Savèlitx—. Envia algú a cavall a l’embarcador, i en trobar el regiment d’hússars que digui al coronel el perill que passem.

—Però qui vols que enviï, senyor! Tots els servents s’han passat als rebels i han agafat tots els cavalls. Déu meu! Ja són al pati i es preparen a entrar al graner!

En aquell moment, se sentien veus darrera la porta; vaig dir a la meva mare i a Maria Ivànovna que se n’anessin en un racó, i desembeinant el sabre vaig estintolar-me a la paret, prop mateix de la porta. El meu pare agafà les pistoles, les posà al punt de dalt, i vingué al meu costat. Grinyolà el pany, s’obrí la porta i tragué el cap el representant del zemstvo; colpit pel meu sabre va caure llançant un gemec. Ensems el meu pare engegava un tret per l’obertura. La munió que ens voltava s’escampà, flastomant. Vaig arrossegar cap a dins el ferit, que jeia entravessat al llindar, i vaig tancar la porta.

El pati era ple de gent armada, i entre ells Eixvabrin.

—No temeu —vaig dir a les dones—; encara hi ha esperança. Vós, pare, no engegueu més. Guardem aquest darrer tret.

La meva mare resava en silenci. Al seu costat hi havia Maria Ivànovna, esperant amb resignació d’àngel que es decidís la seva sort. Al defora ressonaven amenaces, insults i malediccions.

De sobte, els malvats emmudiren i vaig sentir la veu d’Eixvabrin, que em cridava pel meu nom.

—Sóc aquí. Què vols?

—Lliura’t, Griniev. No tens mitjans per a defensar-te. Apiada’t de la vellesa dels teus pares; no els podràs salvar per molt que t’entossudeixis. No ho comprens que us agafaré a tots?

—Prova-ho, traïdor!

—Ni vull perdre el temps amb atacs inútils, ni vull exposar la meva gent. Daré ordre que calin foc al graner i aleshores ja veurem què farà el Quixot de Bielogorsk. Ara és hora de menjar! Mentrestant, tu tens temps de pensar-t’hi. A reveure! I amb vostè, Maria Ivànovna, no vull disculpar-me; suposo que no s’avorrirà, a les fosques, acompanyada del seu cavaller.

Eixvabrin s’allunyà i deixà sentinelles davant el graner. Tots restàrem muts, meditant cadascú per la seva banda, i sense gosar transmetre els pensaments als altres.

Jo m’imaginava tot el que era capaç de fer el malvat Eixvabrin. De mi quasi no en tenia cura. No caldrà que digui que tampoc no em capficava tant la sort dels meus pares com la de Maria Ivànovna. Sabia prou que la meva mare era estimada dels vilatans, com de la gent de casa. Al meu pare, tot i la seva severitat, també li volien bé, perquè era just i perquè es feia càrrec de les veritables necessitats dels súbdits, la revolta dels quals provenia d’un instant d’encegament o d’embriaguesa momentània, però no de descontentament. Així doncs, hi havia esperança d’assolir-ne mercè. Però, i Maria Ivànovna? Quina sort li preparava aquell home corromput i sense consciència? No gosava insistir en aquella idea esgarrifosa, disposat (Déu m’ho perdoni!) a occir la meva estimada, abans de tornar-la a veure en poder del seu brutal enemic.

Romanguérem així prop d’una hora. Al poble ressonaven les cançons dels embriacs. Envejosos del goig de llurs companys i tot maleint-nos, els nostres sentinelles començaren a insultar-nos i a amenaçar-nos amb el turment i la mort. Esperant les conseqüències de l’amenaça d’Eixvabrin sentírem a la fi un gran moviment al pati, i ell que deia:

—Què heu resolt? Us lliureu de bon grat o no?

—No —responguérem.

Després d’un moment d’espera, ordenà que portessin palla, i uns minuts més tard el foc s’arborà il·luminant el fosc graner, dins el qual el fum començava a entrar per sota la porta.

Aleshores se m’atansà Maria Ivànovna i agafant-me la mà em digué amb veu serena:

—Prou, Pere Andreitx! No vull que us perdeu tu i els teus pares per culpa meva! Eixvabrin m’escoltarà! Deixa’m sortir!

—De cap manera! —vaig dir-li irat—. Ja saps el que t’espera?

—No hi sobreviuria —respongué serenament—, però, potser, podré salvar el meu alliberador i la família que amb tanta grandesa d’ànima ha acollit la meva pobra orfenesa. Adéu, Andreu Petrovitx! Adéu, Avdòtia Basilievna! Heu estat per a mi, més que benfactors. Doneu-me la vostra benedicció. Perdona’m tu també, Pere Andreitx, i estigues segur que… que… —En arribar aquí va esclafir un gran plor, cobrint-se la cara amb les mans. Jo estava com boig. La meva mare plorava.

—Prou ximpleries, Maria Ivànovna! —intervingué el meu pare—. Qui gosaria donar-te als bandolers? Roman aquí i calla. Si hem de morir, morim plegats. Escolteu! Què estan dient, ara?

—Us lliureu? —cridà Eixvabrin—. Penseu que d’aquí cinc minuts us cremaran vius!

—No, malvat! —féu el meu pare amb veu forta.

El seu rostre enèrgic, solcat d’arrugues, tenia una expressió de fermesa admirable. Els ulls, li lluïen sota les celles grises. Girant-se envers mi, digué: «Ha arribat l’hora!».

Obrí la porta i les flames s’enlairaren fins a les bigues, plenes de molsa seca. Engegà la seva pistola i traspassà el llindar fumejant, tot cridant: «Seguiu-me!». Vaig agafar la meva mare i Maria Ivànovna de les mans i les vaig treure ràpidament a l’aire lliure.

Davant la porta era estès Eixvabrin travessat de la bala que la mà decrèpita del meu pare li havia engegat. La munió de bandejats, escapada al primer moment de la nostra impensada sortida, es reféu tot seguit, i començà a voltar-nos. Vaig aconseguir donar alguns cops, però una rajola que em llançaren de dret m’encertà al mig del pit i em deixà una estona sense sentits.

Quan em vaig retornar, ja era voltat i desarmat; Eixvabrin seia damunt l’herba ensagnada, i davant seu hi havia la meva família.

Vaig sentir que m’aixecaven per sota els braços. Al nostre entorn s’apinyava una patuleia de llogarrencs, cosacs i baixkirs. Eixvabrin estava groc d’una manera espaordidora; amb una mà estrenyia el seu costat ferit i se li veien a la cara el dolor i la ràbia. Aixecà lentament el cap, em mirà i digué amb veu feble, que amb prou feines se sentia:

—Pengeu-lo… i els altres també… exceptuant a ella…!

Tot d’una, la munió se’ns atansà per arrossegar-nos fins a la porta del pati. Però, sobtadament, ens deixaren. Al llindar havia aparegut Zurin davant l’esquadró, amb el sabre desembeinat.

Els rebels fugien per tots costats, perseguits pels hússars, que els sabrejaven i en feien presa. Zurin baixà del cavall, féu una reverència als meus pares i em donà una forta encaixada.

—Veig que he arribat a temps! —ens digué—. Hola, també hi ha la teva promesa!

Maria Ivànovna s’enrojolà com una cirera. El meu pare s’acostà a Zurin i el regracià amb veu serena, encara que commosa. La meva mare l’abraçà i el nomenà «el nostre àngel salvador».

—Faci’ns la mercè d’entrar a casa —li féu el meu pare, enduent-se’l.

En passar pel davant d’Eixvabrin, Zurin s’aturà.

—Qui és aquest? —preguntà, mirant el ferit.

—Aquest és el cap de la partida —respongué el meu pare amb una mena d’orgull militar—. Déu ha donat força al meu pobre braç per castigar el bandoler i venjar-me de la sang del meu fill.

—És Eixvabrin —vaig dir a Zurin.

—Eixvabrin! Me n’alegro! Ep, minyons, emporteu-vos-el! I digueu al metge que li embeni la ferida i que en tingui cura com de les nines dels seus ulls! Cal tanmateix que Eixvabrin comparegui davant del Consell secret del tribunal de Kazan; és un dels principals culpables i les seves declaracions poden valer molt…

Eixvabrin ens mirà amb ulls entelats. El seu rostre no mostrava més que dolor material. Els hússars se l’emportaren damunt un capot.

Entràrem a la sala i amb pregona emoció vaig esguardar a l’entorn, recordant els anys de la meva infantesa. No havia canviat res. Eixvabrin no havia consentit el saqueig, tot servant enmig de la seva baixesa una aversió involuntària envers un procediment tan deshonorable contra els béns d’altri.

Aparegueren els servents a l’avantsala. No havien pres part a la revolta, i de tot cor s’associaren a la joia del nostre alliberament.

Savèlitx estava cofoi. Cal saber que durant la confusió produïda per l’atac dels bandolers, se n’havia anat corrent a la quadra, on hi havia el cavall d’Eixvabrin; l’ensellà, i traient-lo fora, sense fer soroll i sense que ningú el veiés, gràcies a l’enrenou general, s’havia dirigit a l’embarcador, i trobà tot el regiment, acampat i reposant, de la banda d’ençà del riu. En assabentar-se Zurin del perill que passàvem, havia fet muntar l’esquadró, ordenant una marxa ràpida, i a tot galop havia arribat a temps, gràcies a Déu.

Zurin volgué que el cap del representant del zemstvo fos penjat al cim d’un pal, davant la taverna, durant unes quantes hores.

Els hússars tornaren de la persecució, i van dur alguns presos, els quals tancaren dins el mateix graner on havíem sofert el memorable setge. Nosaltres ens n’anàrem a les nostres cambres. Els vells estaven fadigadíssims; i jo, no havent dormit en tota la nit, em vaig tirar al llit i em vaig adormir profundament. Zurin sortí a prendre les disposicions ordinàries.

Al vespre tornàrem a reunir-nos al saló, al voltant del samovar, i xerràrem de debò, sobre el perill passat. Maria Ivànovna ens servia el te. Jo, assegut al seu costat, només estava per ella. Els meus pares semblava que veien amb bons ulls les nostres tendres relacions. Encara tinc viu el record d’aquell vespre. Era feliç, plenament feliç. N’hi ha gaires, de moments com aquells, per ventura, en la vida mísera de l’home?

L’endemà, anunciaren al meu pare que els vilatans s’havien presentat al pati a demanar perdó. Sortí al porxo; i en aparèixer, els mugics caigueren tots de genolls.

—Què hi ha, beneits? —va dir-los—. Per què ho féreu, de revoltar-vos?

—Perdó, amo nostre! —clamaren tots alhora.

—Ara, perdó! Ja esteu sadolls de bestieses? Us perdono per l’alegria que Déu m’ha concedit de tornar a veure el meu fill, Pere Andreitx. I ja que us en penediu, no heu de témer el meu braç castigador…

—Sí, perdó, perdó!

—Déu ens ha enviat temps de calor. Ja és hora de recollir el fenc, i vosaltres, beneits, què heu estat fent durant tres dies? Capatàs! Que es prepari tothom per a la sega del fenc! I tingues cura, vell xaruc, que el dia de Sant Joan estigui tot recollit! Enllestim!

S’ajupiren els mugics, i se n’anaren a llur tasca com si no hagués passat res.

La ferida d’Eixvabrin no semblava mortal. Se l’endugueren en un comboi a Kazan. De la meva finestra estant vaig veure com el posaven en una carreta. Els nostres esguards es trobaren i abaixà el cap; jo me’n vaig anar de seguida, perquè tenia por que semblés que em complaïa la caiguda d’un enemic dissortat.

Zurin havia de seguir el seu camí, i vaig resoldre d’anar-me’n amb ell, malgrat el desig que tenia de romandre uns quants dies més amb la meva família. La vigília de la partença vaig dirigir-me als meus pares i, seguint el costum d’aquell temps, vaig agenollar-me a llurs peus i els vaig demanar la benedicció, per casar-me amb Maria Ivànovna.

Els vellets em feren aixecar i amb els ulls amarats de llàgrimes d’alegria em donaren llur conformitat. Aleshores vaig dur davant d’ells Maria Ivànovna, pàl·lida i tremolosa, i tots dos rebérem la benedicció. El que vaig sentir aquell moment, no intentaré descriure-ho. Aquell que s’hi hagi trobat ho comprendrà sense explicar-li-ho; i a qui no sàpiga què és, no puc fer sinó compadir-lo i recomanar-li que, si encara hi és a temps, s’enamori i rebi la benedicció dels seus pares.

El dia següent el regiment formà. Zurin s’acomiadà de la meva família. Tothom estava convençut que les operacions militars estaven a punt de finir, i jo comptava de poder-me casar abans d’un mes.

En acomiadar-se de mi, Maria Ivànovna em besà davant de tothom. Vaig pujar a la meva kibitka. Savèlitx tornava a venir amb mi. El regiment es posà en marxa. Durant una bella estona vaig guaitar des de lluny la meva casa pairal, que tornava a deixar. Un pressentiment ombrívol em turmentava. Alguna cosa em deia que encara no havien finit totes les meves dissorts. El meu cor pressentia un nou temporal.

No relataré tota la nostra campanya, ni l’acabament de la guerra contra Pugatxov. Travessàrem poblacions saquejades per les seves partides, i, contra el nostre voler, ens veiérem forçats a acabar de prendre als seus habitants les sobres que els havien deixat els malfactors.

No sabien a qui havien d’obeir. Les autoritats havien cessat de funcionar a tot arreu. Els habitants havien fugit als boscos. Les partides de bandejats duien el terror per on passaven. Els caps dels destacaments isolats, que tenien ordre de perseguir Pugatxov fugitiu vers Astrakan, castigaren despòticament tant els culpables com els innocents. La situació, en totes les comarques on s’havia arborat el foc, era espaordidora. Déu no vulgui que torni a esclatar una altra revolució russa com aquesta, cega i despietada. Aquells d’entre nosaltres que tinguin la idea absurda d’organitzar revolucions o cops d’Estat, o són molt joves o no coneixen el nostre poble, o són gent egoista de cor, que procuren salvar la pell, baldament el món s’enfonsi.

A la fi, Pugatxov fou batut per Ivan Ivanovitx Meixelson. Aviat fórem assabentats del seu total anorreament. Zurin rebé la nova de la presa del bandoler i ensems l’ordre de deturar-se. La guerra havia finit. Ara podria tornar a casa. En pensar que tornaria a abraçar els pares, i veure Maria Ivànovna, de qui no tenia noves, sentia un goig foll i em posava a saltar com un infant. Zurin tot rient em deia, arronsant les espatlles: «No te’n vagis, que serà pitjor; et casaràs i aleshores faràs la teva dissort».

Però, enmig de tot, un estrany sentiment ennuvolava la meva joia: el record del malfactor, tacat amb la sang de tantes víctimes innocents i la idea del suplici que li esperava, no em deixaven fruir a pler de la meva benaurança: «Emilià, Emilià —pensava amb pena—, per què no t’has travessat amb una baioneta o no has presentat el teu pit davant un canó? No hauria estat millor?»[29] Però, què hi farem? El record d’aquell home anava associat en el meu cervell amb el de la clemència que m’havia tingut en un dels moments més terribles de la meva vida i amb el de l’alliberament de la meva estimada d’entre les grapes de l’odiat Eixvabrin.

Zurin em donà el permís, i al cap de pocs dies em trobaria de bell nou enmig de la meva família, i tornaria a veure la meva Maria.

De sobte, un esdeveniment impensat em deixà atuït.

El dia assenyalat per a la meva partença i quan ja anava a emprendre el viatge, Zurin vingué a casa meva, amb un paper a la mà, i tot capficat. Vaig sentir que se’m nuava el cor, astorat de debò, sense saber per què. Féu sortir el meu servent, i em digué que m’havia de parlar.

—Què passa? —vaig preguntar-li inquiet.

—Un petit contratemps —respongué, donant-me el paper—; llegeix el que acabo de rebre.

Així vaig fer-ho. Era una ordre secreta, dirigida a tots els caps de destacament, perquè m’arrestessin onsevulla que fos, i m’enviessin, sense perdre temps, i escortat, a Kazan, davant el consell que havia de judicar Pugatxov.

Mancà poc que el paper no em caigués dels dits.

—No s’hi pot fer res! —digué Zurin—. El meu deure és executar l’ordre. Tanmateix haurà arribat a oïdes del govern la nova de les teves amistoses relacions amb Pugatxov. De segur que l’afer no tindrà cap conseqüència greu i podràs justificar-te davant el consell. No et deixis abatre, i vés-te’n tot seguit.

La meva consciència estava tranquil·la i no temia els jutges; però, en pensar que havia d’ajornar el dolç moment de la nostra unió, potser per alguns mesos més, m’esfereïa. La telega era a punt. Zurin s’acomiadà de mi afectuosament. A la fi vaig pujar al vehicle i acompanyat de dos hússars, que m’escortaven amb el sabre desembeinat, emprenguérem la marxa per la carretera reial.





XIV. El consell de guerra


Les paraules de la gent

van de pressa com el vent.



Adagi

Estava ben convençut que la causa de tot havia estat la meva il·lícita sortida d’Orenburg. Però m’era molt fàcil de disculpar-me: fer lliures incursions guerreres, no sols no havia estat prohibit mai, sinó que es fonamentaven de mil maneres. Podria inculpar-se’m de fogositat excessiva; però mai de desobediència. Però, les meves cordials relacions amb Pugatxov semblaven ésser provades per una multitud de testimoniatges i almenys devien desvetllar sospites. Durant tot el camí pensava en els interrogatoris que em farien i anava rumiant les respostes, decidit a declarar al Consell tota la veritat, sense llevar-ne res, car suposava que aquest procediment de defensa seria el més senzill, i ensems el més segur per justificar-me.

Vaig arribar a la ciutat de Kazan, que era arrasada i feta cendres. En els carrers, en lloc de les cases, hi havia pilots de runes calcinades i s’aixecaven parets totes negres de fum, sense cap sostre ni finestra. Aquests eren els senyals infal·libles que Pugatxov havia passat per allí! Em dugueren a la fortalesa, que havia sortit intacta de la crema. Els hússars em lliuraren a l’oficial de guàrdia, el qual ordenà que vingués el ferrer per engrillonar-me els peus, refermant els grillons en fred. Després em dugueren a la presó, i vaig restar sol en un calabós ombrívol i estret, de parets nues i amb un espirall reforçat amb barrots de ferro.

Aquell començament no m’anunciava res de bo; però no vaig perdre coratge ni esperança. Vaig recórrer al conhort de tots els afligits. Vaig assaborir per primera vegada la dolçor d’una pregària que brollava d’un cor pur, encara que malmès, i vaig acabar per adormir-me tot apaivagat, sense encaparrar-me pel que podia esdevenir-me.

L’endemà, l’escarceller vingué a despertar-me perquè el Consell ordenava que hi comparegués. Dos soldats em dugueren, travessant el pati, a la comandància; s’aturaren al vestíbul i em deixaren entrar sol a l’habitació interior.

Em vaig trobar davant una sala força gran, dins la qual, assegudes davant una taula plena de papers, hi havia dues persones: un general de molts anys, d’aspecte sever i fred, i un jove capità de la guàrdia, d’uns vint-i-vuit anys, amb posat molt simpàtic i maneres desimboltes i elegants. Prop d’una finestra, assegut davant d’una taula especial, hi havia el secretari, decantat sobre un bocí de paper, amb la ploma a l’orella, prest a transcriure les meves declaracions.

Començà l’interrogatori. Em preguntaren el nom i l’estat, i el general em demanà si era fill d’Andreu Petrovitx Griniev. En respondre-li afirmativament, exclamà d’una manera severa:

—Llàstima que un pare tan honrat tingui un fill tan indigne!

Vaig replicar serenament que fossin quins fossin els càrrecs que damunt meu pesessin, confiava esvair-los confessant sincerament la veritat. La meva seguretat li va desplaure.

—Veig que ets astut! Però estem curats d’espants! —digué, arrufant les celles.

Aleshores el jove capità em preguntà:

—En quines circumstàncies i en quina època entràreu al servei de Pugatxov i quins afers us encomanà?

Vaig respondre-li enutjat que com a oficial i com a noble no podia entrar al servei de Pugatxov, ni admetre’n cap encàrrec.

—Com ha pogut —féu el jutge— ésser l’oficial i el noble l’únic perdonat de l’usurpador, quan tots els seus companys foren vilment sacrificats? Com el mateix oficial i noble ha pogut fraternitzar en banquets amb els rebels, i rebre de llur cabdill regals, com ho són un abric de pells, un cavall i mig ruble? D’on venia aquesta estranya amistat i en què podia fonamentar-se sinó en la traïció o almenys en una repugnant i criminal covardia?

Les paraules de l’oficial de la guàrdia em colpiren pregonament i vaig començar a defensar-me amb foc. Vaig contar com havia conegut Pugatxov en mig de l’estepa durant un temporal de neu, i com en ésser assaltada la fortalesa de Bielogorsk, em reconegué i em perdonà la vida. Vaig dir que no em remordia la consciència per haver acceptat l’abric de pells i el cavall; però que també havia defensat la fortalesa de Bielogorsk contra els bandolers fins el darrer extrem. A la fi, em vaig referir al meu general, que podia testimoniar el meu zel durant el terrible setge d’Orenburg.

El vell sever agafà una lletra de damunt la taula i es posà a llegir-la en veu alta:

«A la pregunta de Sa Excel·lència relativa a l’alferes Griniev, acusat d’haver pres part en la present rebel·lió i d’haver entrat en tractes il·lícits amb els malfactors, tractes contraris al jurament donat, tinc l’honor de declarar: que l’esmentat alferes Griniev estigué de servei a Orenburg des de primers d’octubre de l’any 1773 fins al 24 de febrer del present, data en què desaparegué de la plaça, sense haver tornat a comparèixer sota les meves ordres; però, segons declaracions de desertors enemics, estigué amb Pugatxov en el seu campament, i plegats se n’anaren a la fortalesa de Bielogorsk, on abans havia estat de guarnició. Quant al seu comportament, puc dir…».

En arribar aquí, interrompé la lectura i afegí asprament:

—I d’això, com us en defenseu?

Anava a seguir explicant les coses com a la primeria, i a descobrir els meus amors amb Maria Ivànovna, amb la mateixa franquesa que tot el que havia dit abans, quan de sobte vaig sentir una repugnància invencible a fer-ho. Vaig comprendre que si l’anomenava, els instructors podien reclamar que comparegués, i l’enutjosa idea de mesclar el seu nom en aquelles fastigoses declaracions de bandolers i d’exposar-la a un acarament públic se’m féu tan paorosa, que vaig restar astorat i confús.

Els jutges, que de primer antuvi semblaven haver sentit amb una certa benvolença les meves explicacions, tornaren a sentir prevenció contra mi, en veure’m atordit. L’oficial de la guàrdia demanà un acarament amb el meu principal acusador i el general ordenà que fos dut el «bandoler de la vigília». Vaig girar-me de pressa envers la porta, esperant el meu acusador; transcorregueren alguns moments, se sentí un soroll de cadenes, s’obrí la porta i entrà… Eixvabrin.

Vaig restar esmaperdut en veure el gran canvi que havia sofert. S’havia esgrogueït en extrem i demacrat. Els seus cabells, abans tan negres, s’havien tornat grisos, i la barba li creixia tota embullada. Va repetir l’acusació amb la seva veu feble però gosada. Segons la seva versió Pugatxov m’havia enviat a Orenburg a fer d’espia i jo sortia d’escaramussa cada dia amb el fi de donar noves escrites de tot el que s’esdevenia a la ciutat; després jo vaig passar-me francament a l’enemic i amb ell havia anat de fortalesa en fortalesa, fent tots els possibles per perjudicar els meus companys de traïció, fer-los la traveta, a fi de suplantar-los i rebre les recompenses del cabdill.

Jo el sentia en silenci. Una cosa em plaïa: el nom de la meva estimada no havia sortit dels llavis del repugnant traïdor, potser perquè el seu amor propi en patia, de pensar que l’havia menyspreat, o potser perquè en el seu cor encara restava una espurna d’aquell mateix sentiment que a mi també m’obligava a callar.

Fos pel que fos, el nom de la filla del comandant de Bielogorsk no sonà davant dels jutges. Afermat encara més en el meu propòsit, quan em preguntaren: «Què tenia per oposar a la declaració d’Eixvabrin?», sols vaig dir que ratificava la meva d’abans i que no podia afegir res més per justificar-me. El general ordenà que se’ns enduguessin a tots dos i sortirem plegats de la sala. Vaig mirar serenament Eixvabrin, però sense dir-li res. Ell somrigué amb aquell somriure seu mefistofèlic, i aixecant-se les cadenes em passà davant, i apressà el pas. Tornaren a dur-me al calabós i ja no em van cridar més a declarar.

Jo no he estat testimoni de tot el que em resta a contar al lector; però ho he sentit explicar tantes vegades, que els més petits detalls han romàs gravats a la meva memòria de tal manera que fins em sembla d’haver-los presenciat, sense ésser vist.

El que més em conhortava en totes les meves accions era la idea que la meva passió amorosa ja no semblava una follia de noi ni tan sols al pare, i que la mare solament somniava en la unió del seu Petruixa amb l’encisera filla del capità.

La nova del meu arrest deixà atuïda tota la meva família. Maria Ivànovna havia contat als meus pares amb tanta senzillesa la meva estranya amistat amb Pugatxov, que no sols no s’hi havien enquimerat, sinó que fins els havia fet riure més d’un cop, amb tota l’ànima.

El meu pare no volia creure que jo estigués embolicat en una odiosa revolució, el sol fi de la qual era enderrocar la corona i anorrear la noblesa. A Savèlitx el féu patir amb un interrogatori sever, el qual no li amagà que el seu senyor havia estat hoste d’Emilià Pugatxov i que el bandoler havia palesat la seva bondat en la meva persona: però jurà i perjurà que no havia sentit mai una paraula que es referís a cap traïció.

Els meus pares es tranquil·litzaren una mica, i plens d’impaciència esperaven l’arribada de millors noves. Maria Ivànovna, tot estant terriblement agitada, no deia res a ningú, perquè era d’una gran discreció i prudència.

Passaren algunes setmanes… De sobte el meu pare rebé un dia, de Petersburg, una lletra del nostre parent, el príncep B., parlant-li de mi. Després dels primers compliments, l’assabentava que les sospites que queien damunt meu d’estar avingut amb els rebels, s’havien confirmat dissortadament; que un suplici exemplar havia de servir-me de punició, però que l’emperadriu, tenint en compte els serveis i els molts anys del pare, havia resolt d’indultar el fill criminal, i deslliurant-lo d’una mort deshonorable, li commutava la pena a canvi del bandeig per a tota la vida a l’indret més remot de la Sibèria.

Aquest cop impensat estigué a punt de matar el meu pare. Va perdre la seva fermesa acostumada, i el seu dolor, que sempre havia estat mut, es manifestà en amargues queixes.

—Com! —repetia, fora de si—. El meu fill ha pres part en la rebel·lió de Pugatxov! Déu meu, per a veure això he arribat a vell! L’emperadriu li perdona la vida! I això pot ésser un conhort per a mi? No és esgarrifosa l’execució: un avantpassat meu morí al cadafal, defensant amb raó el que ell estimava més en el santuari de la seva consciència[30]; el meu pare patí persecucions juntament amb Volinski i Crusxev[31]. Però mancar un noble al seu jurament i aplegar-se amb bandolers, amb criminals, amb escapats de presidi!… Oh quina vergonya, quina ignomínia per a la nostra nissaga!

Espaordida per aquell desesper, la mare no gosava plorar davant seu; i tractava d’encoratjar-lo, parlant-li de la inversemblança de la denúncia, i de la lleugeresa del pensar de la gent. El meu pare romania desconhortat.

Maria Ivànovna era qui més patia de tots. Convençuda que jo hauria pogut justificar-me si hagués volgut, endevinava la veritat i es creia ésser la causa única de la meva dissort. A tothom amagava les seves llàgrimes i el seu dolor; però, mentrestant, pensava sempre en els mitjans de què es podria valer per salvar-me.

Una nit el meu pare estava assegut al canapè, fullejant el Calendari de la Noblesa. El seu pensament, però, vagarejava lluny i la lectura no li feia la impressió de consuetud. Es posà a xiular una marxa antiga. La meva mare teixia, en silenci, un abric de llana, deixant caure de tant en tant alguna llàgrima damunt la seva tasca. Tot d’una Maria Ivànovna, que també estava enfeinada, digué que li calia anar tot seguit a Petersburg, i pregava que li donessin mitjans per a fer-ho. La meva mare se’n dolgué molt.

—Què hi tens de fer tu a Petersburg? —preguntà—. Que potser també vols deixar-nos?

Maria Ivànovna respongué que tot el seu esdevenidor depenia d’aquell viatge, i que anava a cercar la protecció i l’ajut dels poderosos, com a filla d’un home que havia pagat amb la vida la seva fidelitat.

El meu pare decantà el cap: cada mot d’aquells, en recordar-li el crim que imputaven al seu fill, era per a ell atuïdor i li semblava un punyent retret.

—Vés, filla meva —li digué sospirant—; no volem posar entrebancs a la teva felicitat. Que Déu et doni un bon marit i no un traïdor, senyalat amb una marca deshonrosa.

S’alçà i sortí de la cambra.

En restar sola Maria Ivànovna amb la meva mare, li explicà en part el que es proposava. La mare l’abraçà plorant i pregà pel reeiximent d’aquella empresa. Li donaren tot el que li calia, i pocs dies després la meva estimada es posava en camí, acompanyada de la fidel Palaixka i del bon Savèlitx, el qual, restant separat de mi per força, es conhortava amb la idea que almenys estava al servei de la meva promesa.

Maria Ivànovna arribà sense novetat a Sofia, i havent-se assabentat que la Cort era aleshores a Tsarskoie-Selo, resolgué de restar-hi i s’hostejà en una cambra molt modesta. La muller de l’inspector, amb la qual féu coneixença de seguida, per raó d’ésser neboda d’un empleat del palau imperial, que tenia al seu càrrec la cura de les estufes, l’assabentà de tots els secrets de la vida palatina. Li digué l’hora que solia llevar-se l’emperadriu, prendre cafè i sortir a passejar; quins eren els cortesans que aleshores l’acompanyaven; de què s’havia dignat enraonar la vigília mentre era a taula; i a qui rebia a la vetlla.

En un mot: la conversa d’Anna Blasievna, que aquest era el seu nom, esdevenia una mena de pàgina històrica, que, amb el temps, hauria pogut arribar a ésser d’un alt preu per a les generacions futures. Maria Ivànovna l’escoltava amb atenció. Anaren plegades a passejar pels jardins. Anna Blasievna relatava la història de cada arbreda i de cada petit pont i en retornar a casa, estaven molt contentes l’una de l’altra.

L’endemà, Maria Ivànovna es despertà molt dejorn; es vestí i s’encaminà, sense dir res, als jardins. El matí era esplèndid; el sol daurava els cims dels telis, que ja començaven a groguejar pel vent fred de la tardor. Les aigües del gran llac guspirejaven immòbils. Els cignes, tot just deixondits, eixien majestuosament d’entremig les plantes que ombrejaven les vores.

Maria Ivànovna féu un tomb per un pradell enciser, on acabaven d’aixecar un monument a les victòries assolides, feia poc temps, pel comte Pere Alexandrovitx Rumiantsev. De sobte un gosset falder blanc, de raça anglesa, corregué vers ella i es posà a lladrar. Maria Ivànovna s’aturà astorada. Però una agradosa veu de dona va cridar:

—No tingui por; no mossega.

Maria Ivànovna veié, asseguda en un banquet, davant del monument, una senyora, i anà a asseure’s a l’altre cap. La senyora la mirà amb atenció; i Maria Ivànovna pogué fer-se càrrec, després d’algunes llambregades de cua d’ull, de com era la dama, de cap a peus. Portava un vestit blanc de matí i una còfia, i s’abrigava amb un xal. Aparentava al volt d’uns 40 anys. El seu rostre, ple i rosat, expressava serenitat i dignitat, i els seus ulls blaus i un lleu somriure li donaven un encís particular. Ella fou la primera que trencà el glaç:

—Vostè no deu ésser d’aquí, oi? —li preguntà.

—Cert és, senyora; ahir vaig arribar del meu poble.

—Ha vingut amb els seus pares?

—No, senyora; he vingut sola.

—Sola! Però si és molt joveneta!…

—No tinc pare ni mare.

—Doncs, deu venir per algun afer?

—Sí, senyora. He vingut empesa pel desig de fer arribar una instància a mans de l’emperadriu.

—Essent òrfena, de segur que vindrà a queixar-se d’alguna ofensa o d’alguna injustícia…

—No, senyora. He vingut a demanar gràcia i no justícia.

—Permeti’m que li pregunti qui és vostè.

—Sóc filla del capità Mirònov.

—Del capità Mirònov! Aquell que era comandant en una de les fortaleses d’Orenburg?

—El mateix, senyora.

La dama va semblar que es commogués.

—Perdoni’m —li digué encara amb veu més amable que abans— que em fiqui en els seus afers; però jo tinc entrada a la Cort, i si vostè m’explica l’objecte de la seva demanda, potser podré ajudar-la amb èxit.

Maria Ivànovna s’alçà i regracià la dama amb una reverència respectuosa. Aquella senyora desconeguda l’atreia involuntàriament i li inspirava confiança. Es tragué de la butxaca un paper doblegat i el va donar a la seva protectora, la qual es posà a llegir-lo per a ella sola.

A la primeria llegia amb posat d’atenció i simpatia; però de sobte canvià l’expressió, i Maria Ivànovna, que seguia tots els seus moviments, s’esglaià de la severitat d’aquella faç pocs segons abans tan serena i atraient.

—Vostè demana gràcia per a Griniev? —digué la dama amb fredor—. L’emperadriu no pot perdonar-lo. Va passar-se a l’usurpador, no per ignorància ni lleugeresa, sinó com a miserable depravat.

—Això no és cert! —exclamà Maria Ivànovna.

—Com que no és cert! —replicà la dama, arborant-se-li la cara d’indignació.

—No és cert, Déu meu, no és cert! Jo estic assabentada de tot i li ho contaré. Per mi i sols per mi s’ha exposat a tot el que li ha esdevingut; i si no s’ha defensat davant del Tribunal, també deu haver estat per no mesclar-me a mi en l’afer.

I després es posà a explicar-li, amb foc, tot el que ja sap el lector.

La dama l’escoltà amb atenció.

—On s’hosteja? —li preguntà en acabat. I en sentir que a casa d’Anna Blasievna, afegí somrient—: Ah! Ja sé! Ara, adéu: no digui a ningú que ha parlat amb mi. Confio que no haurà d’esperar gaire temps la resposta al seu prec.

En dir aquestes paraules, s’aixecà i se n’anà per una arbreda espessa, mentre Maria Ivànovna caminava, de retorn a casa d’Anna Blasievna, plena de joiosa esperança.

La seva dispesera la renyà per haver sortit tan de matí, exposant-se al fred de la tardor, tan dolent, segons el seu parer, per a les noies tendres. Després portà el samovar, i davant d’una tassa de te anava a renuar les seves inacabables històries al volt de la cort, quan un carruatge de palau s’aturà davant la casa, i entrà un lacai a dir que l’emperadriu invitava la filla del capità Mirònov, a comparèixer a presència seva.

Anna Blasievna restà perplexa i pensativa.

—Ai! Déu meu! —clamà—. L’emperadriu la vol veure al palau! Però, com s’haurà assabentat de la seva arribada? I en quina forma, mareta meva, va a presentar-s’hi? Vostè ni deu saber caminar a la moda de la cort. Potser fóra convenient que jo l’acompanyés. Així podria ajudar-la en el que calgués. Però com és possible que s’hi presenti amb la roba de viatge? Vol que vagi a casa de la llevadora perquè li deixi el seu vestit groc?

El cavallerís explicà que l’emperadriu havia ordenat que Maria Ivànovna hi anés sola, i amb la roba que aleshores portés. No hi havia més remei que obeir: pujà al carruatge i la dugueren al palau, acompanyada dels consells i benediccions d’Anna Blasievna.

Maria Ivànovna pressentia la solució de la nostra sort. El seu cor temorenc batia amb gran força. Moments després s’aturà el cotxe davant la porta del palau. Pujà tremolosa la graonada. Li obriren les portes de bat a bat, i travessà una llarga renglera d’espaioses sales desertes. El lacai l’anava guiant. Al capdavall, en arribar davant una porta tancada, li digué que anava a anunciar-la de seguida, i la deixà sola.

La idea de trobar-se davant l’emperadriu la commogué tant que amb treball podia tenir-se dreta. Va passar un minut, s’obrí la porta i entrà a l’estada de l’emperadriu.

Aquesta estava asseguda davant del seu tocador, assistida d’alguns cortesans, que amb gran respecte feren pas a Maria Ivànovna.

La sobirana es girà falaguera i l’òrfena reconegué aquella dama amb qui feia tan poc havia departit tan francament. L’emperadriu li ordenà que se li atansés i amb un somriure dolç li digué:

—Em plau molt de complir la paraula que li he donat i accedir al seu prec. Aquest afer ja està enllestit i estic convençuda de la innocència del seu promès. Prengui aquesta carta que vull que vostè mateixa porti al seu futur sogre.

Maria Ivànovna agafà amb mà tremolosa la carta i plorant caigué de genolls als peus de la sobirana, la qual la feu aixecar abraçant-la i besant-li el front. Després li parlà així:

—Sé que vostè no és rica; però com que em considero deutora de la filla del capità Mirònov, no tingui neguit per l’esdevenidor. Jo m’encarrego de fer la seva sort. —I tornant a abraçar de bell nou la pobra òrfena, l’acomiadà.

Maria Ivànovna tornà en la mateixa carrossa que l’havia duta, i en arribar, Anna Blasievna, que l’esperava, plena d’impaciència, l’aclaparà a preguntes, que ara respongué d’una manera confusa i incoherent. Malgrat desplaure-li la manca de memòria de l’òrfena, que li cregué produïda pel seu encongiment camperol, li ho va perdonar magnànimament. Aquell mateix dia, Maria Ivànovna, que no se sentia encuriosida per fruir les belleses de Petersburg, tornà al llogarret…





Epíleg


Aquí fineixen les memòries de Pere Andreitx Griniev. Per tradicions de família hom sap que fou alliberat del seu captiveri a les darreries de l’any 1774, gràcies a ordres particulars; que tingué avinentesa d’assistir a l’execució de Pugatxov, el qual en reconèixer-lo, enmig de la munió, li adreçà un darrer adéu amb aquell cap que minuts més tard fou exposat al poble, sense vida i sangonent.

Pocs dies després es casà Pere Andreitx amb Maria Ivànovna. Els seus descendents viuen una vida pròspera en el mateix governament de Simbirsk. A unes trenta verstes de ***, hi ha un poblet pertanyent a uns propietaris camperols. En una de les cases senyorials es veu, darrera un marc amb vidre, una lletra autògrafa de l’emperadriu Caterina II, adreçada al pare de Pere Andreitx, en la qual és rehabilitat el seu fill i lloada la intel·ligència i el cor de la filla del capità Mirònov.

El manuscrit de les memòries de Pere Andreitx Griniev ens ha estat tramès per un dels seus néts, en assabentar-se que ens dedicàvem a treballs relatius a l’època que el seu avi descriu. Hem resolt, autoritzats pels hereus, de publicar-les separadament, procurant cercar per a cada capítol un epígraf avinent i permetent-nos de canviar els cognoms de la història.

L’EDITOR

18 d’octubre de 1836.





ALEXANDR SERGUÉIEVITX PUIXKIN (en rus: Александр Сергеевич Пушкин; Moscou, 6 de juny de 1799 - Sant Petersburg, 10 de febrer de 1837) fou un poeta i novel·lista rus de l’era del Romanticisme, considerat per molts el fundador de la literatura russa moderna i el millor poeta rus.

Va ser pioner en l’ús de la llengua russa en els seus poemes i obres, i va crear un estil narratiu —mescla de drama, romanç i sàtira— que des de llavors està associat a la literatura russa i que va influir notablement en les posteriors figures literàries de Rússia, com Gógol, Dostoievski o Tolstoi, així com en els compositors russos Txaikovski i Mússorgski.

Es donà a conèixer als cercles literaris d’oposició, que tingueren un paper destacat en la polèmica lingüística de l’època. Fou desterrat per causa dels seus poemes (1820) i més tard (1824) visqué confinat a Pskov, on la seva família tenia una propietat. En aquesta època escriví la tragèdia Boris Godunov (1831) i, més tard, Eugueni Oneguin (1833). Després de ser perdonat pel tsar Nicolau I, es traslladà a la cort el 1826, on no fou mai assimilat pels cercles aristocràtics. Notòriament sensible en qüestions d’honor, Puixkin va lliurar un total de vint-i-nou duels, i fou ferit de mort en un d’aquests amb un oficial francès.

En els darrers anys de la seva vida cultivà sobretot prosa: Relats del difunt Ivan Petróvitx Belkin (1831), La filla del capità (1836), etc., sense oblidar la poesia, com El cavaller de bronze (1833).





Notes


[1] Licor casolà fet amb herbes boscanes. [Torna]



[2] Moneda equivalent a 2 kopeks. [Torna]



[3] Kvas, beguda refrescant, àcida i fermentada. [Torna]



[4] Pare meu (batiuxka), al·locució afectuosa i respectuosa molt corrent entre els russos. [Torna]



[5] Temporal de neu. [Torna]



[6] Afluent de l’Ural. [Torna]



[7] Diminutiu de Karola. [Torna]



[8] Germà, company d’armes. [Torna]



[9] Versta, mida equivalent a 1,067 km. [Torna]



[10] Maria. [Torna]



[11] Sopa de llegums. [Torna]



[12] Altin: moneda equivalent a 3 kopeks. [Torna]



[13] Polzada russa (vershok), 0.44 cm. [Torna]



[14] Lloctinent cosac. [Torna]



[15] Imprecació tàrtara. [Torna]



[16] Sarafan: vestit de les pageses russes en forma de túnica, sense mànegues. També s’acostuma a posar als morts per a enterrar-los. [Torna]



[17] Costum rus per a donar la benvinguda. [Torna]



[18] Pere III de Rússia. [Torna]



[19] Una mena d’escaparata. [Torna]



[20] Teixit fet amb branquetes primes d’alzina, que serveix per a friccionar el cos durant el bany de vapor a Rússia. [Torna]



[21] Peça de coure de 5 kopeks. [Torna]



[22] Un fals pretendent de la corona russa, que es feia passar pel príncep Demetri. [Torna]



[23] Fórmula cortesana molt usada antigament en les peticions al tsar. [Torna]



[24] Suplici bàrbar, abolit per l’emperador Alexandre, que consistia a arrencar el nas amb unes estenalles. [Torna]



[25] Filla d’un altre comandant de fortalesa, a qui Pugatxov féu matar, després d’haver-la malmenada. [Torna]



[26] Mot alemany, que vol dir pillastre, murri. [Torna]



[27] Capot. [Torna]



[28] Grans establiments metal·lúrgics de l’Ural. [Torna]



[29] Pugatxov pogué arribar fins a les portes de Moscou, on fou lliurat pels seus companys al govern rus per la suma de 100.000 rubles. Dut a aquesta capital, hi fou executat el 1775. [Torna]



[30] Un avantpassat de Puixkin fou condemnat a mort per l’emperador Pere el Gran. [Torna]



[31] Caps d’oposició al govern de l’emperadriu Anna, morts en un cadafal. [Torna]





