Després de passar l’estiu a casa dels seus tiets i d’assistir amb els seus amics, el Ron i l’Hermione, a la final del Mundial de Quidditch, el Harry torna a l’Escola de Màgia i Bruixeria de Hogwarts per fer-hi el quart curs. Abans, però, han succeït alguns fets estranys, com l’aparició de la marca de les forces del mal després de la final del Mundial i, sobretot, el fet que al Harry li torna a fer mal la cicatriu que té al front en forma de llamp, cosa que només li passa quan Voldemort és a prop.





J. K. Rowling





Harry Potter i el calze de foc


Harry Potter - 4

Premi Hugo 2001



ePUB v2.0

Raticulina 01.12.13





Títol original: Harry Potter and the Gobblet of Fire

J. K. Rowling, 2000

Traducció: Laura Escorihuela & Marc Alcega, 2001

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





Per a Peter Rowling,

en memòria del senyor Ridley,

i per a Susan Sladden,

que va ajudar el Harry a sortir del calaix





1. La casa Rodlel


Encara que feia molts anys que la família Rodlel ja no hi vivia, els habitants de Laforqueta la continuaven anomenant «Casa Rodlel». La casa era sobre un turó des d’on es veia tot el poble; tenia algunes finestres tapiades, li faltaven algunes teules i l’heura creixia de manera descontrolada per la façana. Antigament havia estat una mansió elegant, l’edifici més gran i imponent en molts quilòmetres a la rodona; ara la Casa Rodlel estava deixada i abandonada.

Tots els habitants de Laforqueta pensaven que la casa feia «cangueli». Mig segle enrere hi havia tingut lloc un fet horrible, un fet que encara comentaven els més grans del poble quan se’ls acabaven les xafarderies. La història s’havia explicat tant, i la gent hi havia ficat tanta cullerada, que ja ningú sabia què era el que havia passat realment. Ara bé, totes les versions tenien un punt en comú: tot havia començat feia cinquanta anys, a l’alba d’un bonic dia d’estiu, en el temps en què la Casa Rodlel encara estava ben cuidada i era un lloc impressionant, quan una de les minyones va entrar a la sala i va trobar-se els tres membres de la família Rodlel morts.

La minyona va sortir esperitada cap al poble i va despertar tothom a crits.

—Estaven estesos a terra amb els ulls oberts! Freds com el gel! I encara anaven mudats per sopar!

Van cridar la policia i tot el poble es va congregar exaltat, empès per una curiositat mal dissimulada. Ningú es va molestar a fer veure que li sabien greu les morts, ja que tothom sentia antipatia envers els Rodlel. El senyor i la senyora Rodlel eren uns vells rics, pretensiosos i desagradables, i el seu fill Tod, un home fet, encara ho era més. L’únic que interessava el poble era saber qui els havia assassinat: era clar que tres persones aparentment en bon estat de salut no moren de causa natural la mateixa nit.

Aquell vespre El Penjat, el pub del poble, va fer l’agost: tothom s’hi va reunir per parlar de les morts. La recompensa per haver sortit de casa els va arribar quan la cuinera dels Rodlel va irrompre al pub tota exaltada i va informar la clientela, que de sobte havia emmudit, que un home anomenat Frank Bryce acabava de ser arrestat.

—El Frank! —van exclamar uns quants—. Qui ho hauria dit!

Frank Bryce era el jardiner dels Rodlel i vivia sol en una caseta molt deixada que hi havia al jardí de la casa. Havia tornat de la guerra coix, amb una gran aversió per la gent i el soroll, i havia estat treballant per als Rodlel d’ençà d’aleshores.

Tots van córrer a convidar la cuinera perquè es quedés i els expliqués més coses.

—Sempre he pensat que era un home estrany —va dir a un auditori que se l’escoltava amb molta atenció, després de la quarta copa de conyac—. Poc amistós. Si no li he ofert mil tasses de te, no n’hi he ofert cap. Però ell no es volia fer amb ningú…

—Dona —va dir una senyora que hi havia a la barra—, el Frank ho va passar malament a la guerra, volia dur una vida tranquil·la. Però això no vol dir que…

—I qui més tenia clau de la porta del darrere?! —va exclamar la cuinera—. Que jo sàpiga sempre n’hi ha hagut una a la caseta del jardiner! I ahir a la nit no van forçar la porta! No hi ha cap vidre trencat! Res li hauria estat tan fàcil com pujar d’amagat a la casa mentre la resta dormíem…

Els clients es van mirar, tensos.

—Sempre he pensat que tenia un no sé què desagradable —va afirmar un home que hi havia a la barra.

—Jo crec que la guerra el va deixar tocat —va dir l’amo.

—Ja et vaig dir que amb el Frank més valia no fer broma, oi, Dot? —va dir una dona exaltada que hi havia en un racó.

—Tenia un caràcter horrible —va afegir el Dot, assentint amb el cap—. Recordo que quan érem nens…

L’endemà al matí tot el poble de Laforqueta estava convençut que Frank Bryce havia assassinat els Rodlel.

Mentrestant, a la població veïna de Laforcassa, en una comissaria de policia lúgubre, el Frank repetia un cop i un altre que era innocent i que l’única persona que havia vist a prop de la casa el dia de la mort dels Rodlel era un foraster, un adolescent de cabells foscos. Però al poble ningú més havia vist aquell noi i els policies estaven convençuts que s’ho havia inventat.

Llavors, just quan les coses pintaven pitjor per al Frank, van arribar els resultats de l’autòpsia i allò ho va canviar tot.

La policia no havia vist mai un informe tan estrany. Un equip de metges havia examinat els cossos i havia arribat a la conclusió que no els havien enverinat, ni apunyalat, ni disparat, ni estrangulat, ni asfixiat, ni fet cap mal. De fet, deia l’informe en un to de desconcert més que evident, deixant de banda que estaven morts, els Rodlel es trobaven en perfecte estat de salut. Així que els metges, determinats a trobar alguna cosa poc saludable en els cossos, només podien fer constar que tots tres feien cara d’espantats. Però, com van assenyalar els policies d’allò més frustrats, com podia ser que tres persones morissin de por?

Com que no hi havia cap prova que els Rodlel haguessin estat assassinats, la policia va haver de deixar anar el Frank. Als Rodlel els van enterrar al cementiri de Laforqueta i les seves tombes van ser objecte de curiositat general durant un temps. Per a sorpresa de tothom, i enmig d’un mar de sospites, Frank Bryce va tornar a la caseta que hi havia als jardins de la Casa Rodlel.

—Per mi està clar: els va matar ell, i tant me fa el que digui la policia —va dir el Dot a El Penjat—. I si aquest home tingués una mica de decència, fotria el camp, sabent com sap que ningú dubta que va ser ell.

Però el Frank no va marxar. Es va quedar a cuidar el jardí per a la propera família que havia de viure a la Casa Rodlel, i per a la següent, ja que cap de les dues hi va passar gaire temps. Es possible que el Frank tingués part de culpa en el fet que tots els nous propietaris trobessin que aquell lloc era desagradable, però el cas és que, deshabitada com estava, la casa va començar a decaure.

El propietari de la Casa Rodlel d’aquells temps ni hi vivia ni en feia cap ús; era un home ric i al poble deien que l’havia comprada per «raons fiscals», tot i que ningú tenia gaire clar què volia dir allò. Aquell home ric continuava llogant el Frank perquè li fes de jardiner. El Frank estava a punt de fer setanta-set anys, estava sord i més coix que mai, però els dies que feia bo encara se’l veia treballar als parterres, entre les males herbes que se l’estaven menjant.

És clar que les males herbes no eren l’únic problema del Frank. Als nois del poble els agradava llançar pedres a les finestres de la Casa Rodlel i córrer amb les bicis pels camps de gespa que al Frank li costava tant d’esforç mantenir en bon estat. Un cop o dos havien entrat a la casa per emprenyar-lo. Sabien que el vell Frank cuidava la casa i els jardins, i els divertia que els perseguís coixejant, amb el bastó alçat, esbroncant-los. Per la seva banda, el Frank estava convençut que els nois el turmentaven perquè, com els seus pares i els seus avis, ells també creien que era un assassí. Així que, quan una nit d’estiu es va despertar i va veure que passava alguna cosa estranya dalt a la casa, va suposar que els nois seguien amb el seu intent de castigar-lo.

El Frank s’havia despertat per culpa de la cama dolenta, que, ara que era vell, el molestava més que mai. S’havia llevat i havia baixat coixejant a la cuina amb la intenció d’omplir amb aigua calenta una ampolla perquè li baixés el mal de genoll. Era a la pica omplint el pot per escalfar l’aigua; va mirar cap a la casa i va veure llums a les finestres del pis de dalt. Immediatament va saber què passava. Els nois havien tornat a entrar a la casa i, pel tremolor de la llum, va deduir que hi havien fet un foc.

El Frank no tenia telèfon, i en qualsevol cas, d’ençà que l’havien detingut per la mort dels Rodlel, no es refiava gens de la policia, de manera que va deixar el pot sense pensar-s’ho, va córrer escales amunt tan ràpid com l’hi va permetre la cama coixa, i poc després tornava a ser a la cuina, totalment vestit, per agafar una clau vella i oxidada que penjava d’un clau al costat de la porta. Va agafar el bastó, que estava recolzat a la paret, i va sortir.

La porta principal no presentava cap senyal d’haver estat forçada, i les finestres del pis de baix tampoc. Frank va fer la volta a la casa fins que a la part del darrere va arribar a una porta completament amagada rere l’heura, va treure la clau, la va posar al pany i va obrir sense fer soroll.

Va entrar en una cuina tenebrosa. Feia molts anys que no hi posava els peus però, tot i així, i malgrat que era molt fosc, recordava on era la porta que duia al rebedor, així que s’hi va dirigir a les palpentes, amb les narius impregnades d’olor de podridura i l’oïda en estat d’alerta per si sentia passos i veus al pis de dalt. Va arribar al rebedor, que estava una mica il·luminat per la llum que entrava pels finestrals que hi havia a tots dos costats de la porta principal, i va començar a pujar les escales beneint la capa de pols gruixuda que cobria els esglaons de pedra, perquè li esmorteïa el so dels peus i del bastó.

Al replà de l’escala, Frank va tombar cap a la dreta i immediatament va veure on eren els intrusos: al final del corredor hi havia una porta entreoberta que projectava una banda daurada de llum tremolosa sobre el terra negre. Frank s’hi va acostar a poc a poc, aferrat al bastó. Es va aturar a uns passos de la porta, des d’on veia un tros de l’escena que tenia lloc a l’altra banda.

El va sorprendre veure que havien encès el foc a la llar. Va sentir una veu d’home a l’habitació, una veu tímida i poruga, i va parar l’oïda.

—Senyor, si en vol més, a l’ampolla encara en queda.

—Després —va dir una altra veu. Aquesta segona veu també era d’home, però era estranyament aguda, i freda com un corrent d’aire glaçat. Hi havia alguna cosa en aquella veu que va fer que al Frank se li ericessin els pocs cabells que tenia al clatell—. Cuapelada, apropa’m al foc.

Frank va acostar l’orella dreta, la bona, a la porta per escoltar millor. Va sentir que algú deixava una ampolla sobre una superfície dura i que després aquest algú arrossegava una cadira pesada pel terra. Durant un instant el Frank va veure d’esquena l’home en qüestió: un home petit que portava una llarga capa negra i tenia una clapa calba a l’occipital. L’home es va tornar a perdre de vista.

—On és la Nagini? —va preguntar la veu freda.

—No… No ho sé, senyor —va respondre la primera veu amb nerviosisme—. Em sembla que ha sortit a explorar la casa…

—Muny-la abans d’anar a dormir —va ordenar la segona veu—. Necessitaré alimentar-me durant la nit. El viatge m’ha deixat exhaust.

Amb les celles corrugades, el Frank encara va acostar més l’orella a la porta, esforçant-se a no perdre’s res. Hi va haver un silenci i, després, l’home que es deia Cuapelada va tornar a parlar.

—Senyor, podria dir-me quant de temps té pensat quedar-se aquí?

—Una setmana —va dir la veu freda—. O potser més. Aquest lloc és relativament còmode i encara no podem posar en marxa el pla. Seria ximple actuar abans que s’acabés el Mundial de Quidditch.

El Frank va intentar destapar-se l’orella amb un dels dits guerxos. Sens dubte per culpa d’algun tap de cera havia sentit la paraula «quidditch», que no era cap paraula.

—El… el Mundial de Quidditch, senyor? —va repetir Cuapelada.

Frank es va fregar l’orella amb més força.

—Perdoni’m, però… no ho entenc… Per què hem d’esperar que s’acabi el Mundial de Quidditch?

—Idiota! Doncs perquè estan arribant al país bruixots d’arreu del món i tots els tafaners de la Conselleria d’Afers Màgics estan de servei i en estat d’alerta, demanant passaports i carnets a tothom. Estan obsessionats amb la seguretat perquè volen impedir que els muggles descobreixin res. O sigui que hem d’esperar.

Frank va deixar de fregar-se l’orella. Havia sentit amb claredat les paraules «Conselleria d’Afers Màgics», «bruixots» i «muggles». Era evident que aquelles expressions formaven part d’un codi secret, i per al Frank només hi havia dos grups de gent que parlaven en codi: els espies i els delinqüents. Es va aferrar encara més fort al bastó i va parar l’orella amb més atenció.

—Segueix resolt a fer-ho, senyor? —va preguntar Cuapelada gairebé sense gosar.

—És clar que sí! —Ara hi havia un lleuger to amenaçador en la veu freda.

Hi va haver un silenci, i aleshores Cuapelada va parlar, i les paraules li van sortir atropelladament, amb pressa, com si s’hagués forçat a fer-ho abans de perdre els nervis.

—Senyor, ho podem fer sense el Harry Potter.

Hi va haver un altre silenci, més llarg, i aleshores…

—Sense el Harry Potter… —va repetir el segon home, per a si mateix—. Ja veig…

—Senyor, a mi tant me fa el noi! —va exclamar Cuapelada, amb veu aguda—. El noi no m’importa en absolut, gens ni mica! Només és que si féssim servir un altre bruixot… Qualsevol bruixot… Ho podríem enllestir molt abans! Si em deixés marxar… Ja sap que tinc una gran habilitat per disfressar-me… Podria tornar a ser aquí en tan sols dos dies amb una persona adient…

—Podria fer servir un altre bruixot —va dir la veu, reflexiva—, és cert…

—Senyor, és una opció molt raonable —va dir Cuapelada, que semblava alleugerit—. Posar-li les mans a sobre al Harry Potter seria molt difícil, està tan ben protegit…

—Així que t’ofereixes voluntari per anar a buscar-me un substitut… Potser la tasca de cuidar-me se t’està fent pesada… No pot ser que el teu suggeriment sigui en realitat un intent d’abandonar-me?

—Senyor! No tinc cap intenció d’abandonar-lo, cap…

—No em diguis mentides! —va murmurar la segona veu—. Sempre les enxampo! Et penedeixes d’haver tornat a mi. Et faig fàstic. T’esgarrifes quan em mires, t’horroritzes quan em toques…

—No és cert! Senyor, la meva devoció per vostè…

—La teva devoció no és res més que covardia. Ets aquí perquè no tens on anar. I jo, com sobreviuria sense tu, si necessito que m’alimentin cada poques hores? Qui munyiria la Nagini?

—Senyor, jo el veig molt més fort ara…

—Mentider —va fer el segon home a sota veu—. No estic més fort, i si em quedés uns dies sol podria perdre la poca salut que he guanyat amb les teves cures maldestres. Calla!

Cuapelada, que balbucejava uns mots inintel·ligibles, va callar a l’acte. Durant uns segons el Frank no va sentir res més que el petarrelleig del foc. Aleshores el segon home va tornar a parlar amb un xiu-xiu que semblava gairebé de serp.

—Com ja et vaig explicar, tinc motius per voler fer servir el noi, i no faré servir ningú més. He estat esperant tretze anys, ara no ve d’uns mesos. I pel que fa a la protecció que envolta el noi, crec que el meu pla funcionarà. L’únic que ens cal és valentia de la teva part, Cuapelada… I sabràs d’on treure-la, excepte que vulguis sentir a la teva pell tota la força de la ira de Lord Voldemort…

—Senyor, deixi’m parlar! —va intervenir Cuapelada, pres de pànic—. M’he passat tot el viatge repassant mentalment el pla… Senyor, d’aquí a poc s’adonaran de la desaparició de la Berta Noca, i si posem en marxa el pla, si li faig la maledicció…

—Com que «si»? —va xiuxiuejar la veu—. Què vol dir «si»? Si segueixes bé el pla, la Conselleria no té per què saber que ha desaparegut ningú més. Actuaràs en silenci, sense fer enrenou. Com m’agradaria fer-ho a mi mateix… Però en el meu estat actual… Cuapelada, si ens desfem de l’últim obstacle, el camí cap al Harry Potter quedarà net. I no estaràs sol. Quan arribi el moment el meu servidor fidel ja s’haurà retrobat amb nosaltres…

—Jo sóc un servidor fidel —va replicar Cuapelada, una mica ressentit.

—Cuapelada, necessito algú intel·ligent, algú que sempre m’hagi estat lleial. I tu, malauradament, no compleixes cap dels dos requisits.

—Jo el vaig anar a buscar —va dir Cuapelada, encara més ressentit—. Vaig ser jo qui el va anar a buscar. Li vaig portar la Berta Noca.

—Això és cert —va acceptar el segon home en to de mofa—. No et creia capaç d’un gest tan brillant. És clar que, tot s’ha de dir, quan la vas capturar no sabies que ens seria tan útil, oi que no?

—Senyor, jo… Vaig pensar que podria ser útil…

—Mentider… —va tornar a fer la veu, el to de mofa més pronunciat encara—. De totes maneres, he de reconèixer que la informació que ens va donar no té preu. Sense el que ens va dir no hauria pogut idear mai el pla, i per això seràs recompensat, Cuapelada. Permetré que realitzis una tasca essencial del pla, i pensa que molts dels meus seguidors donarien la mà dreta per poder fer això per mi…

—D-de debò, senyor? Què…? —Cuapelada tornava a fer veu de pànic.

—Home, Cuapelada, no deus voler que t’espatlli la sorpresa, oi? El teu paper arribarà al final de tot… Però et prometo que tindràs l’honor de ser-me tan útil com la Berta Noca.

—A mi…? A mi…? —De sobte la veu de Cuapelada es va tornar ronca, com si se li hagués quedat la boca seca—. A mi… també… em matarà?

—Tranquil, home, tranquil —va fer la veu freda amb suavitat—. Per què t’hauria de matar? Vaig matar la Berta perquè no hi havia més remei. Després de l’interrogatori a què la vaig sotmetre no servia per a res, era inútil. I a més, els de la Conselleria s’haurien començat a fer preguntes incòmodes si la Berta hagués tornat de vacances dient que t’havia vist. Un bruixot que se suposa que està mort hauria d’evitar trobar-se bruixes que treballen a la Conselleria d’Afers Màgics en hostals deixats de la mà de Déu…

Cuapelada va deixar anar alguna cosa tan baixet que Frank no ho va sentir, però el segon home va riure. Amb un riure fals, fred com la seva veu.

—Que podríem haver-li esborrat la memòria? Qualsevol bruixot poderós pot desfer un sortilegi de pèrdua de memòria, tal com vaig demostrar quan la vaig interrogar. I, precisament, seria un insult a la seva memòria no fer servir la informació que vaig treure’n.

Fora, al corredor, el Frank es va adonar de sobte que tenia la mà amb què agafava el bastó tota suada. L’home de la veu freda havia mort una dona. I no en parlava amb remordiments, sinó que ho trobava divertit. Era un home perillós… Un boig. I planejava més assassinats. Aquell noi que es deia Harry Potter, fos qui fos, estava en perill…

El Frank sabia què havia de fer. Havia arribat el moment de cridar la policia. Sortiria de puntetes de la casa i se n’aniria directe a la cabina de telèfon que hi havia al poble… Però la veu freda va tornar a parlar, i Frank es va quedar on era, paralitzat, escoltant amb totes les seves forces.

—Un malefici més… El meu servidor fidel a Hogwarts… El Harry Potter ja és meu. Està decidit. S’ha acabat la discussió. Un moment… Em sembla que sento la Nagini…

A l’home li va canviar la veu. Va començar a emetre uns sons que el Frank no havia sentit mai; xiuxiuejava i escopia sense prendre aire. Frank va pensar que li estava agafant algun tipus d’atac o de crisi rara.

I aleshores va sentir que alguna cosa es movia rere seu en el corredor fosc. Es va girar per mirar què era i es va quedar garratibat de por.

La cosa lliscava pel terra cap a ell i, quan va ser dins del camp d’il·luminació de la llum del foc, es va adonar amb terror que era una serp gegant que feia més de tres metres i mig. Horroritzat, petrificat, el Frank es va quedar mirant fixament com el cos ondulant de la serp dibuixava una corba sinuosa en la gruixuda capa de pols que hi havia al terra i se li acostava més i més… Què podia fer? L’única possibilitat de moviment que tenia era entrar en una habitació en què hi havia dos assassins, ara bé, si es quedava on era, la serp l’esclafaria…

Però, abans que pogués prendre cap decisió, la serp ja havia arribat on era ell i aleshores, increïblement, miraculosament, el va passar de llarg; la serp seguia els sons xiuxiuants i salivosos que feia la veu freda a l’altra banda de la porta i en pocs segons va veure com la cua de rombes desapareixia per l’escletxa.

Una suor freda li va envair tot el cos; la mà amb què subjectava el bastó li tremolava descontroladament. Dins l’habitació la veu freda continuava xiuxiuant i a Frank li va venir una idea estranya al cap, una idea impossible… Aquell home parlava amb les serps.

El Frank no entenia res. L’únic que volia era tornar a ser al llit amb l’ampolla d’aigua calenta. El problema era que les cames no l’obeïen. I mentre era allà tremolant, intentant reprendre el control de si mateix, de sobte la veu freda va tornar a parlar en una llengua comprensible.

—Cuapelada, la Nagini m’ha dit una cosa molt interessant —va dir.

—Ah sí, senyor? —va fer Cuapelada.

—Sí, molt interessant —va insistir la veu—. La Nagini diu que a l’altra banda de la porta hi ha un muggle vell escoltant tot el que diem.

El Frank no va tenir temps d’amagar-se. Es van sentir uns passos i la porta de l’habitació es va obrir de bat a bat.

Un home baix, mig calb i canós, amb el nas puntegut i uns ulls petits i transparents es va plantar davant del Frank amb una barreja de por i inquietud a la cara.

—Convida’l a entrar. On són les teves maneres, Cuapelada?

La veu freda venia de la butaca vella que hi havia davant del foc, però el Frank no veia de qui era. La serp estava enrotllada sobre una catifa esfilagarsada davant de la llar de foc i semblava una horrible caricatura d’un gos transvestit.

Cuapelada va fer un gest al Frank perquè entrés. I, encara que continuava sobresaltat, el Frank es va aferrar al bastó i va creuar el llindar de la porta.

El foc era l’única font de llum que hi havia a la sala; projectava unes ombres llargues, com d’aranya, a les parets. El Frank es va quedar mirant la butaca. L’home que hi havia assegut havia de ser més petit encara que el seu servidor, perquè el Frank ni tan sols li veia el clatell.

—Així que ho has sentit tot, no, muggle? —va dir la veu freda.

—Què vol dir això? És un insult? —va preguntar el Frank en to desafiant, perquè ara que era a la sala, ara que havia arribat el moment de l’acció, se sentia més valent; a la guerra sempre li havia passat el mateix.

—T’he dit «muggle» —va dir la veu sense immutar-se—, que vol dir que no ets bruixot.

—No sé què vols dir amb això de «bruixot» —va dir el Frank, guanyant fermesa—. L’únic que sé és que el que he sentit interessarà molt la policia, això està clar. Heu comès un assassinat i encara en planegeu més! I t’adverteixo —va afegir, fruit d’una sobtada inspiració— que la meva dona sap que sóc aquí, i si no torno…

—Tu no tens cap dona —va dir la veu freda, molt tranquil·la—. No li has dit on anaves a ningú. Ningú sap que ets aquí. No menteixis a Lord Voldemort, perquè ell sempre se n’adona… Sempre…

—Ho he sentit bé? —va dir Frank descaradament—. Lord, has dit? Bé, doncs ets un mal educat, «milord». Gira’t i mira’m a la cara com un home.

—És que no sóc un home, muggle —va dir la veu freda, gairebé ofegada pel petarrelleig del foc—. Sóc molt més que un home. De totes maneres… Per què no? Et miraré a la cara. Cuapelada, fes girar la butaca.

El servidor va gemegar.

—Ja m’has sentit, Cuapelada.

Lentament i amb la cara desencaixada, com si hagués preferit fer qualsevol altra cosa abans que acostar-se al seu amo i a la catifa en què hi havia la serp, l’home baixet va fer uns passos i va començar a tombar la butaca. La serp va alçar el seu lleig cap triangular i va xiuxiuar una mica quan les potes de la butaca van esquinçar la catifa.

Ara la butaca encarava el Frank i, quan finalment va veure què hi havia, li va caure el bastó a terra, va obrir la boca i es va posar a cridar com un boig. Cridava i cridava tan fort que no va sentir les paraules que va pronunciar allò que hi havia a la butaca quan va alçar la vareta. Es va produir un esclat de llum verda, un brunzit violent i Frank Bryce va caure desplomat. Abans de tocar a terra ja era mort.

A dos-cents quilòmetres d’allà, el noi que es deia Harry Potter es va despertar de cop.





2. La cicatriu


El Harry estava estirat panxa enlaire i respirava amb dificultat, com si hagués estat corrent. S’havia despertat d’un malson amb la cara entre les mans. La cicatriu que tenia al front en forma de llamp li cremava sota els dits com si algú l’hi acabés de clavar un ferro roent.

Es va incorporar amb una mà a la cicatriu i amb l’altra va buscar a les palpentes les seves ulleres, que eren a la tauleta de nit. Se les va posar i l’habitació es va enfocar, il·luminada per una llum taronja dèbil i boirosa que es filtrava per les cortines provinent del carrer.

El Harry es va tornar a tocar la cicatriu. Encara li feia mal. Va encendre el llum de la tauleta, va sortir del llit, va creuar el dormitori, va obrir l’armari i es va mirar al mirall que hi havia a la porta. Hi va veure un noi prim de catorze anys amb uns ulls verds brillants desconcertats i els cabells negres desendreçats. Va examinar de més a prop la cicatriu en forma de llamp. La tenia com sempre, però li seguia coent.

El Harry va intentar recordar què havia estat somiant abans de despertar-se. El somni li havia semblat tan real… Hi havia vist dues persones que coneixia i una que no. Es va concentrar amb totes les seves forces a reviure’l…

Li va venir la imatge boirosa d’una sala fosca… Una serp en una catifa davant d’una llar de foc… Un home petit que es deia Ben, de sobrenom Cuapelada… Una veu aguda i freda… La veu de Lord Voldemort. Només de pensar-hi, el Harry va tenir la sensació que s’havia empassat un glaçó…

Va tancar els ulls ben tancats i va mirar de recordar quina fila feia Voldemort, però li era impossible… L’únic que recordava era que en el moment que havia girat la butaca de Voldemort i ell havia vist què hi havia, havia sentit un espasme d’horror que l’havia despertat… O s’havia despertat del mal que li feia la cicatriu?

I, el vell, qui era? Perquè recordava clarament un home vell; el Harry l’havia vist caure a terra. Tot se li començava a barrejar al cap; el Harry es va tapar la cara amb les mans per no veure l’habitació on era, intentant retenir la imatge de la sala fosca, però se li escolava com l’aigua entre els dits; com més els volia retenir, més ràpid s’escapaven els detalls… Voldemort i Cuapelada havien dit que havien mort una persona, però el Harry no en recordava el nom… I estaven planejant matar algú altre… Ell.

El Harry es va destapar la cara, va obrir els ulls i va fer una ullada al dormitori, com si esperés trobar-hi alguna cosa estranya. I, de fet, de coses estranyes n’hi havia moltes, en aquella habitació. Als peus del llit hi havia un bagul de fusta obert on s’hi podia veure una marmita, una escombra voladora, alguns vestits de bruixot de color negre i uns quants llibres d’encanteris. Tenia un munt de rotlles de pergamí escampats per la part de l’escriptori que no ocupava la gran gàbia buida en què normalment descansava la seva òliba Hedwig. Al terra, al costat del llit, hi havia un llibre obert, el que estava llegint abans de quedar-se adormit la nit abans. Les fotografies del llibre es movien. Uns homes que duien uns vestits de color taronja pujat entraven i sortien de les imatges enfilats dalt d’escombres i llançant-se una pilota vermella els uns als altres.

El Harry es va acostar al llibre, el va recollir i es va quedar mirant un dels bruixots que marcava un gol espectacular fent passar la pilota per un cèrcol a quinze metres del terra. Va tancar el llibre. En aquells moments, ni tan sols el quidditch —que per al Harry era el millor esport del món— el podia distreure. Va deixar el llibre Volar amb els Cannons a la tauleta de nit, se’n va anar cap a la finestra i va descórrer les cortines per mirar al carrer.

El carrer Privet estava com ha d’estar un carrer d’un barri residencial respectable la matinada d’un dissabte. Totes les cortines estaven corregudes. A jutjar pel que veia el Harry en la foscor, no hi havia un sol ésser viu, ni tan sols un gat.

Però tot i així… Tot i així… El Harry va tornar al llit, inquiet, s’hi va asseure i es va tornar a passar el dit per la cicatriu. No era el dolor el que el preocupava; estava acostumat al mal i a les ferides. Una vegada s’havia quedat sense ossos al braç dret i el tractament perquè li creixessin de nou, que durava una nit, va ser molt dolorós. Poc després, un ullal emmetzinat de dos pams de llarg li havia foradat el mateix braç. No feia ni un any que havia caigut de l’escombra des d’una alçada de quinze metres. Així que estava acostumat als accidents i a les ferides més estranyes; per a algú que anava a l’Escola de Bruixeria Hogwarts i tenia tendència a ficar-se en embolics, eren inevitables.

No, el que preocupava el Harry era que l’última vegada que li havia fet mal la cicatriu havia estat perquè Voldemort era a prop… Però Voldemort no podia ser allà… La idea que Voldemort estigués amagat en algun lloc del carrer Privet era ridícula, absurda…

El Harry va parar l’oïda. Que potser esperava sentir el cruixit d’un esglaó o el frec d’una capa? El seu cosí Dudley va roncar fortament a l’habitació del costat i el Harry va fer un bot.

Es va enfadar amb ell mateix; allò eren rucades; en aquella casa no hi havia ningú tret del tiet Vernon, la tieta Petúnia i el Dudley; era evident que dormien i els seus somnis eren lluny de problemes i dolors.

Així, adormits, era com més li agradaven els Dursley; desperts li servien de ben poca cosa. El tiet Vernon, la tieta Petúnia i el Dudley eren els únics parents que li quedaven. Eren muggles, és a dir, que no eren bruixots, i els feia fàstic tot el que tingués a veure amb la màgia, la qual cosa volia dir que sentien el mateix pel Harry que per una merda seca. Per justificar davant dels veïns els llargs períodes d’absència en què el Harry havia estat a Hogwarts durant els darrers tres anys, havien dit a tothom que anava al Reformatori per a Menors Irreformables Sant Brutus. Sabien perfectament que, com que era menor d’edat, al Harry no li permetien fer màgia fora de Hogwarts, però seguien culpant-lo de qualsevol cosa que passés a la casa. El Harry mai havia pogut confiar en ells ni explicar-los res de la seva vida al món dels bruixots. Pensar a dirigir-se a ells quan es despertessin per explicar-los que li feia mal la cicatriu i que estava preocupat per allò de Voldemort el feia riure.

I això que era culpa de Voldemort que el Harry hagués hagut d’anar a viure amb els Dursley. Si no hagués estat per Voldemort, el Harry no tindria una cicatriu en forma de llamp al front. Si no hagués estat per Voldemort, el Harry encara tindria pares…

El Harry tenia un any la nit en què Voldemort —el bruixot de les forces del mal més poderós dels darrers cent anys, un bruixot que havia anat guanyant poder en els onze anys previs— va anar a casa seva i va matar els seus pares. Després de fer-ho va apuntar la vareta cap al Harry, va fer el malefici que havia acabat amb nombroses bruixes i bruixots en el seu camí cap al poder… I, increïblement, li va fallar. En lloc de matar aquell nen perit, el malefici va rebotar cap a ell. El Harry va sobreviure amb tan sols una cicatriu en forma de llamp al front, i Voldemort va quedar reduït a un ésser a penes viu. Sense poders, gairebé sense vida, Voldemort va fugir; el terror en què havia viscut la comunitat secreta de bruixots durant tant de temps s’havia esvaït, els seguidors de Voldemort es van dispersar, i el Harry Potter es va fer famós.

Per al Harry ja havia estat un gran xoc descobrir, el dia que va fer onze anys, que era bruixot; però encara va ser més desconcertant saber que en el món secret dels bruixots tothom el coneixia. El Harry va arribar a Hogwarts i es va trobar que, anés on anés, tots els companys giraven el cap per mirar-lo i es posaven a xiuxiuejar. Però ara ja hi estava acostumat: quan s’acabés l’estiu començaria el quart curs a Hogwarts; i ja comptava els dies que li quedaven per tornar a l’escola.

Però encara en faltaven quinze perquè comencés el curs. Desesperat, va tornar a fer una ullada a l’habitació i va aturar la mirada a les postals de felicitació que li havien enviat els seus dos millors amics a finals de juliol. Què dirien ells si els escrivís i els expliqués que li feia mal la cicatriu?

A l’acte va sentir la veu d’espinguet de l’Hermione Granger, esverada: «Que et fa mal la cicatriu? Harry, això és molt seriós… Escriu al professor Dumbledore immediatament! Jo miraré a Malalties i molèsties màgiques més comunes… Potser hi trobo alguna cosa sobre cicatrius de maleficis…».

Sí, això és exactament el que li aconsellaria l’Hermione: anar a parlar amb el director de Hogwarts i, entretant, consultar un llibre. El Harry va mirar el cel blau fosc, que semblava de tinta, a través de la finestra. Dubtava molt que un llibre el pogués ajudar en aquella situació. Segons semblava, ell era l’única persona que havia sobreviscut a un malefici com el de Voldemort, així que era altament improbable que trobés els símptomes que tenia a Malalties i molèsties màgiques més comunes. I, pel que fa a explicar-ho al Dumbledore, no tenia ni la més remota idea d’on anava durant les vacances. Li va fer molta gràcia imaginar-se’l amb la seva llarga barba platejada, un vestit de bruixot fins als peus i un barret punxegut, prenent el sol a la platja i posant-se crema en aquell nas allargat i tort que tenia. De totes maneres, fos on fos el Dumbledore, el Harry estava convençut que la Hedwig el sabria trobar: l’òliba sempre havia estat capaç de fer arribar totes les cartes als destinataris, encara que no portessin adreça. Però, què li diria?

Benvolgut professor Dumbledore,

Perdoni que el molesti, però és que em fa mal la cicatriu.

Atentament,

Harry Potter



No calia escriure-la; ja es veia que aquella carta no tenia cap sentit.

Així que va provar d’imaginar-se com reaccionaria el seu altre millor amic, el Ron Weasley, i immediatament va veure la cara pigada i el nas llarg del Ron, desconcertat: «Que et fa mal la cicatriu? Però… Però no pot ser que l’Innominable estigui a prop teu en aquests moments, oi que no? Vaja, que… que ho sabries, si hi estigués, oi que sí? Hauria intentat matar-te un altre cop, no? No sé, Harry, potser és normal que les cicatrius de maleficis coguin una mica… Ho preguntaré al pare…».

El senyor Weasley era un bruixot de cap a peus que treballava al Departament de Control de l’Ús Indegut d’Objectes de Muggles de la Conselleria d’Afers Màgics, però al Harry no li constava que tingués cap tipus de preparació en matèria de maleficis. En qualsevol cas, al Harry no li agradava la idea que la família Weasley sabés que l’amoïnava aquella mica de dolor. La senyora Weasley encara s’ho prendria pitjor que l’Hermione, i el Fred i el George, els germans bessons de setze anys del Ron, pensarien que el Harry estava perdent la xaveta. Per al Harry la família Weasley era la millor família del món; estava esperant que el convidessin a passar uns dies amb ells (el Ron havia dit que seria durant el Mundial de Quidditch) i no tenia cap ganes que la visita es convertís en un rosari de preguntes sobre la cicatriu.

El Harry es va prémer la cicatriu amb els nusos dels dits. El que buscava en realitat (i gairebé li feia vergonya reconèixer-ho) era algú que fos com… com un pare o una mare: un bruixot adult a qui pogués demanar consell sense sentir-se estúpid, algú que es preocupés per ell i que tingués experiència amb les forces del mal…

I de sobte se li va acudir qui. Era tan senzill, tan obvi, que no es podia creure que li hagués costat tant: el Sirius.

El Harry es va aixecar del llit, va creuar l’habitació decidit i es va asseure a l’escriptori; va agafar un tros de pergamí, va sucar la ploma d’àguila al tinter i va escriure: «Benvolgut Sirius». Es va aturar, preguntant-se quina era la millor manera d’exposar el problema, meravellant-se de no haver pensat en el Sirius abans. Però és clar que potser no era tan sorprenent si tenia en compte que només feia dos mesos que sabia que el Sirius era el seu padrí.

La raó per la qual el Harry no havia sabut res del Sirius fins llavors era ben senzilla: tot aquell temps havia estat tancat a Azkaban, la terrorífica presó dels bruixots vigilada per demèntors, uns éssers cecs que xuclen l’ànima de les persones i que van anar a buscar el Sirius a Hogwarts quan es va escapar. I això que el Sirius era innocent: els assassinats pels quals l’havien condemnat en realitat eren obra de Cuapelada, un seguidor de Voldemort a qui gairebé tothom donava per mort en aquells moments. Però el Harry, el Ron i l’Hermione sabien que estava viu; el curs anterior havien vist Cuapelada, però només el professor Dumbledore s’ho va creure.

Durant una hora que li va semblar gloriosa, el Harry va pensar que finalment deixaria els Dursley perquè el Sirius li havia ofert un lloc a casa seva quan hagués quedat lliure de culpa. Però li van robar l’oportunitat: Cuapelada va escapar-se abans que poguessin lliurar-lo a la Conselleria d’Afers Màgics, i el Sirius va haver de fugir a lloms d’un hipogrif que es deia Becbrau, i d’ençà d’aleshores havia estat amagat. El Harry es va passar tot l’estiu pensant en la llar que hauria tingut si Cuapelada no hagués desaparegut. Li havia resultat doblement difícil tornar amb els Dursleys sabent que havia estat a punt de desfer-se d’ells per sempre.

Però encara que no pogués viure amb ell, el Sirius havia estat d’ajuda pel Harry. Era gràcies al Sirius que ara el Harry tenia tot el seu material escolar a l’habitació. Els Dursley mai l’hi havien permès; la seva determinació perquè el Harry fos al més desgraciat possible, junt amb la por que els feien els seus poders màgics, els havia conduït a tancar-li el bagul de l’escola sota l’armari de l’escala cada estiu. Però havien canviat d’actitud en el moment que havien descobert que el padrí del Harry era un assassí perillós. El Harry s’havia oblidat expressament de dir-los que era innocent.

D’ençà que havia tornat al carrer Privet, el Harry havia rebut dues cartes del Sirius. Totes dues li havien arribat per mitjà d’ocells tropicals de colors vistosos, i no per mussol (com era habitual entre els bruixots). A la Hedwig no li havien agradat gens aquells intrusos de colors llampants i s’havia mostrat reticent a deixar-los beure de la seva cubeta d’aigua. En canvi, al Harry li havien agradat; li feien pensar en palmeres i platges de sorra blanca i desitjava que allà on fos el Sirius (no li ho deia mai, per si de cas interceptaven les cartes), s’ho estigués passant bé. El Harry tenia la impressió que els demèntors no podien estar gaire temps al sol; potser per això el Sirius se n’havia anat cap al sud. Les cartes del Sirius, que tenia amagades sota un tauló desclavat del terra que tenia sota el llit i que li resultava molt pràctic, eren animades, i a totes dues li havia recordat que comptés amb ell per a qualsevol cosa. Bé, doncs havia arribat el moment…

El llum del Harry semblava perdre potència a mesura que la llum grisa i freda de l’alba entrava a l’habitació. Finalment, quan el sol ja havia sortit, quan les parets de l’habitació s’havien tornat daurades i se sentia moviment al dormitori del tiet Vernon i la tieta Petúnia, el Harry va llençar unes quantes boles de pergamí a la paperera i va rellegir la carta.

Benvolgut Sirius:

Gràcies per escriure’m. L’ocell que va portar la carta era enorme, gairebé no passava per la finestra.

Per aquí tot segueix com sempre. El règim del Dudley no va gaire bé. Ahir la tieta el va enxampar menjant dònuts a l’habitació. El va amenaçar amb deixar-lo sense setmanada si ho tornava a fer i ell es va enfadar molt i va llançar la PlayStation (una mena d’ordinador que serveix per jugar) per la finestra. És burro, ara ni tan sols té el Mega-Mutilation 3 per distreure’s.

Jo estic bé, sobretot perquè els tiets tenen por que apareguis un dia i els converteixis a tots en ratpenats si no em tracten bé.

Però aquest matí m’ha passat una cosa una mica rara. M’ha tornat a fer mal la cicatriu. L’últim cop que em va fer mal va ser perquè Voldemort era a Hogwarts. Però no pot ser que ara sigui a prop meu, oi? Saps si és normal que les cicatrius de maleficis facin mal de tant en tant?

Quan torni la Hedwig li demanaré que et porti això, és que ara ha sortit a caçar. Records al Becbrau de part meva.

Harry



El Harry va pensar que amb allò ja n’hi havia prou. No li va explicar el somni perquè no volia que semblés que estava amoïnat. Va plegar el pergamí i el va deixar a l’escriptori per quan tornés la Hedwig. Es va aixecar de la cadira, va estirar els músculs del cos i va tornar a obrir l’armari. Es va vestir per baixar a esmorzar, sense mirar-se al mirall.





3. La invitació


Quan el Harry va arribar a la cuina, els tres Dursley ja eren a taula, però ni tan sols van alçar el cap en sentir-lo entrar. El tiet Vernon estava llegint El Periòdic d’Avui i la tieta Petúnia partia a desgrat una aranja a quarts.

El Dudley estava de morros i semblava que ocupés més espai que mai, i Déu n’hi do, perquè sempre ocupava un dels quatre cantons de la taula tot solet. Quan la tieta Petúnia li va servir un quart d’aranja sense sucre i li va dir amb veu tremolosa:

—Aquí ho tens, Dudleyó, rei.

El Dudley se la va mirar furiós. La seva vida havia fet un tomb molt desagradable quan va arribar l’informe de final de curs.

Com sempre, el tiet Vernon i la tieta Petúnia havien trobat la manera de justificar les males notes; la tieta Petúnia va dir que el Dudley era un noi extraordinari, però que els mestres no l’entenien, i el tiet Vernon va afirmar que ell no volia tenir en cap cas «un fill repel·lent». També van passar per alt l’apartat del comportament, en què se l’acusava d’intimidar els companys. La tieta Petúnia havia exclamat amb els ulls plorosos: «És un noi una mica esvalotat, però no faria mal ni a una mosca!».

Però al final de l’informe la infermera de l’escola hi havia escrit quatre ratlles ben triades que ni tan sols el tiet Vernon i la tieta Petúnia podien obviar. Per molt que la tieta Petúnia es queixés al·legant que el Dudley era cepat, que perdria el sobrepès quan fes l’estirada i que era un noi que estava creixent i necessitava menjar molt, el cas era que els fabricants de l’uniforme escolar no feien pantalons de la seva talla. La infermera de l’escola havia vist el que els ulls de la tieta Petúnia —tan aguts a l’hora de descobrir ditades a les parets immaculades de la casa i d’observar les anades i tornades dels veïns— no volien veure: que, lluny de necessitar alimentació suplementària, el Dudley havia arribat si fa o no fa a les dimensions i el pes d’una balena assassina jove.

Així que, acabats els atacs de rebequeria del Dudley, les discussions que feien tremolar el terra de l’habitació del Harry i les llàgrimes de la tieta Petúnia, va començar el règim que havia enviat la infermera d’Smeltings. El van penjar a la nevera i la van buidar de totes les coses que li agradaven al Dudley —begudes gasoses, dolços, xocolatines i hamburgueses— i la van omplir de fruita, verdura i d’altres coses que el tiet Vernon anomenava «menjar per a conills». Per tal que el Dudley no se sentís malament, la tieta Petúnia va obligar la família sencera a seguir el règim, de manera que també va servir un quart d’aranja al Harry. Ell es va adonar que era molt més petit que el que havia donat al Dudley. La tieta Petúnia pensava que la millor manera d’animar-lo era deixant-li clar que, de totes maneres, li donaven més menjar que al Harry.

Però la tieta Petúnia no sabia què hi havia amagat sota el tauló desclavat de l’habitació del Harry. No sabia que ell no estava seguint el règim ni de bon tros. Tan bon punt es va adonar que s’hauria de passar l’estiu menjant pastanagues, el Harry va enviar la Hedwig a demanar ajut als amics, que van reaccionar esplèndidament a la crida. La Hedwig va tornar de casa l’Hermione amb una caixa de ganyips sense sucre (els seus pares eren dentistes). El Hagrid, el guardabosc de Hogwarts, l’havia obsequiat amb un sac ple de pastissets de roca fets per ell (que el Harry no havia tastat: coneixia de sobres l’habilitat del Hagrid a la cuina). En canvi, la senyora Weasley li havia fet arribar l’Errol, el mussol familiar, amb un pastís de fruita confitada enorme i un assortiment de dolços casolans. El pobre Errol, que ja era gran i estava delicat, havia trigat cinc dies a recuperar-se del viatge. I pel seu aniversari (que els Dursley van ignorar completament), el Harry va rebre quatre pastissos magnífics del Ron, l’Hermione, el Hagrid i el Sirius. Encara n’hi quedaven dos per encetar i, pensant que ja esmorzaria com Déu mana quan pugés a l’habitació, es va menjar l’aranja sense dir res.

El tiet Vernon va deixar el diari, va arrufar el nas i va mirar-se el quart d’aranja que li tocava.

—Això és tot? —li va preguntar a la tieta Petúnia, malhumorat.

La tieta Petúnia el va mirar severament i va fer un gest cap al Dudley, que ja s’havia acabat el quart d’aranja i s’estava mirant el del Harry amb una expressió amarga als seus ulls de porquet.

El tiet Vernon va fer un sospir tan profund que se li va estarrufar aquell gran i dens bigoti que tenia, i va agafar la cullera.

En aquell moment va sonar el timbre de la porta. El tiet Vernon es va aixecar i va anar a obrir. Veloç com un llamp, el Dudley va robar-li el tros d’aranja que havia deixat, aprofitant que la seva mare estava d’esquena ocupada amb la tetera.

El Harry va sentir veus al rebedor i algú que reia. El tiet Vernon va tallar la conversa, va tancar la porta i va obrir el sobre.

La tieta Petúnia va posar la tetera a la taula i va buscar el tiet Vernon amb la mirada. No va trigar gaire a trobar-lo: va tornar un minut després. Estava a punt d’esclatar.

—Tu! —va escridassar el Harry—. A la sala. Ara mateix!

Estranyat, preguntant-se què se suposava que havia fet aquell cop, el Harry es va aixecar i va seguir el tiet Vernon fins a l’habitació del costat. El tiet Vernon va tancar la porta de cop.

—Què? —va cridar. Se’n va anar cap a la llar de foc i es va girar per encarar el Harry, com si l’anés a detenir i emmanillar—. Què?

Al Harry li hauria agradat molt respondre «Què de què?», però va pensar que seria millor no posar a prova l’humor del tiet Vernon en aquelles hores del matí, i molt més quan el dejuni ja l’estava torturant; així que va decidir posar una cara de sorpresa d’allò més educada.

—Ha arribat això —va dir el tiet Vernon, i li va ensenyar un paper de color violeta—. És una carta. Parla de tu.

El desconcert del Harry no va fer més que augmentar. Qui podia haver escrit al tiet Vernon per parlar-li d’ell? Qui coneixia que es fes portar les cartes pel carter?

El tiet Vernon treia foc pels queixals. Es va mirar el Harry, va mirar la carta i va començar a llegir en veu alta:

Benvolguts senyors Dursley:

No ens han presentat, però estic segura que el Harry els ha parlat molt del meu fill Ron.

Per ell deuen saber també que la final del Mundial de Quidditch tindrà lloc dilluns vinent al vespre. El meu marit Arthur ha aconseguit entrades per anar-hi gràcies als contactes que té al Departament de Jocs i Esports Màgics.

Espero de tot cor que ens permetin portar el Harry al partit, ja que és una oportunitat única a la vida: fa trenta anys que la Gran Bretanya no és seu del mundial i les entrades són molt difícils d’aconseguir. A més, estaríem encantats de tenir el Harry a casa la resta de les vacances i d’acompanyar-lo a l’estació perquè agafi el tren de tornada a l’escola.

Em sembla que serà millor que el Harry ens enviï la seva resposta per correu normal, perquè el carter muggle no ens ha portat mai res i dubto que sàpiga on vivim.

Esperem veure el Harry al més aviat possible.

Atentament,

Molly Weasley

PS: Espero haver posat prou segells.



Quan va acabar de llegir la carta, el tiet Vernon es va posar la mà a la butxaca de la camisa i va treure’n una altra cosa.

—Mira això —va rugir.

Era el sobre en què havia arribat la carta de la senyora Weasley i el Harry va haver d’esforçar-se de valent perquè no se li escapés el riure. Estava totalment cobert de segells. La senyora Weasley tan sols havia deixat en blanc dos centímetres quadrats per escriure l’adreça dels Dursley en lletra diminuta.

—Veig que sí que ha posat prou segells —va dir el Harry, intentant que sonés com si qualsevol hagués pogut cometre un error com aquell. Al seu tiet li brillaven els ulls.

—El carter se n’ha adonat —va dir traient foc pels queixals—. Estava molt interessat a saber d’on venia la carta, és clar. És per això que ha picat al timbre. Li semblava que era «estrany».

El Harry no va dir res. Algú altre potser no hauria entès per què el tiet Vernon estava organitzant aquell sidral per uns quants segells de més, però el Harry havia viscut prou temps amb els Dursley per saber que eren molt susceptibles a qualsevol cosa que sortís lleugerament del corrent. Els feia una por terrible que algú arribés a saber que tenien una connexió (ni que fos remota) amb gent com la senyora Weasley.

El tiet Vernon continuava furiós mirant-se el Harry, que provava de mantenir la calma. Si no feia cap ximpleria obtindria un gran premi. Va esperar que el tiet Vernon parlés, però ell continuava mirant-se’l furiós i no deia res. Al final el Harry va decidir trencar el silenci.

—I, doncs, hi puc anar? —va preguntar.

El tiet Vernon va sofrir un espasme i se li van eriçar els pèls del bigoti. El Harry sabia que darrere aquell bigoti s’estava lliurant una batalla cruent: els dos instints bàsics del tiet Vernon havien entrat en conflicte. Si el deixava anar, el Harry seria feliç, cosa que havia intentat evitar amb totes les seves forces durant tretze anys. Però, per altra banda, si deixava que se n’anés a casa dels Weasley la resta de l’estiu, es desfaria d’ell dues setmanes abans del que s’esperava, i el tiet Vernon detestava que el Harry estigués a casa seva. Per tal d’aconseguir temps per reflexionar, o això va semblar, va tornar a mirar-se la carta de la senyora Weasley.

—Qui és aquesta dona? —va preguntar, mirant-se la firma amb fàstic.

—És la mare del meu amic Ron —va respondre el Harry—. La vas veure un cop, quan vas venir a buscar-me al Hog… al tren de l’escola a finals del curs passat.

Havia estat a punt de dir «Hogwarts Express», i allò era una manera segura d’exaltar el temperament del tiet Vernon. A casa dels Dursley ningú pronunciava mai el nom de l’escola del Harry.

El tiet Vernon va arrufar les celles com intentant recordar alguna cosa molt desagradable.

—Una dona grassa? —va grunyir finalment—. Amb molts fills pèl-rojos?

El Harry va fer una ganyota. Va pensar que era un pèl gratuït que el tiet Vernon digués que algú era gras quan el seu propi fill havia aconseguit finalment allò que amenaçava de fer d’ençà que tenia tres anys: ser més ample que alt.

El tiet Vernon es va tornar a mirar la carta.

—Quidditch? —va dir entre dents—. Quidditch? Què és aquesta bajanada?

El Harry va sentir una segona bafarada de ràbia.

—És un esport —va dir tallant—. Es juga sobre escom…

—D’acord, d’acord! —va cridar el tiet Vernon. El Harry es va adonar amb satisfacció que el tiet s’espantava per moments. Pel que es veia els seus nervis no resistien que algú pronunciés la paraula «escombra» en aquella sala. Es va tornar a refugiar en la carta. El Harry li va llegir als llavis la frase «Serà millor que el Harry ens enviï la seva resposta per correu normal». Va fer una ganyota.

—Què vol dir «correu normal»? —va preguntar furiós.

—Normal per a nosaltres —va respondre el Harry i, sense donar-li temps per reaccionar, va afegir—: ja saps què vull dir, correu per mussol. És el normal per als bruixots.

El tiet Vernon semblava tan ofès com si el Harry acabés de dir una paraulota. Tremolant d’ira va mirar de reüll per la finestra com si s’esperés veure els veïns amb les orelles enganxades al vidre.

—Quantes vegades t’he de dir que no mencionis aquesta desviació a casa meva? —va rugir amb la cara vermella—. Et recordo que aniries nu si no portessis la roba que la Petúnia i jo t’hem donat…

—Quan el Dudley ja no la podia fer servir —va replicar fredament el Harry, que duia un jersei de xandall tan gran que havia de fer cinc voltes a les mànigues per poder fer servir les mans i que li arribava als genolls d’uns texans extremament balders.

—No consento que em parlis així! —va exclamar el tiet Vernon, tremolant de fúria.

Però el Harry no tenia cap necessitat de passar per allò. Ja s’havia acabat l’època en què s’havia vist obligat a acceptar les estúpides normes dels Dursley. No seguia el règim del Dudley, i no pensava deixar que el tiet Vernon li impedís anar a la final del Mundial de Quidditch si podia evitar-ho.

Va respirar profundament i va dir:

—Molt bé, doncs no puc anar al mundial. Puc marxar, ara? Estava escrivint una carta al Sirius i la vull acabar. El Sirius és el meu padrí.

Havia fet diana. Havia dit les paraules màgiques. Es va quedar observant com la cara vermella del tiet Vernon anava empal·lidint, de manera que semblava una salsa rosa mal barrejada.

—Li… li estàs escrivint? —va dir el tiet Vernon amb una veu aparentment tranquil·la; però el Harry ja havia notat que els ulls se li contreien de por.

—Sssí… —va fer el Harry com traient-hi importància—. Fa temps que no li escric, i si no rep notícies meves es pensarà que em passa alguna cosa.

Es va aturar per gaudir de l’efecte que produïen aquelles paraules. Gairebé veia funcionar el mecanisme cerebral del tiet Vernon sota els cabells repentinats. Si li prohibia escriure, el Sirius es pensaria que l’estaven maltractant. Si no el deixava anar al Mundial de Quidditch, el Harry escriuria al Sirius i li ho explicaria, i aleshores sabria que l’estaven maltractant. El tiet Vernon no tenia escapatòria. El Harry va veure com arribava a aquella conclusió com si l’enorme cara bigotuda del seu tiet fos transparent. Es va esforçar a no somriure, a mantenir la seva pròpia cara tan impassible com pogués. I aleshores…

—Molt bé, doncs. Pots anar a aquest coi de… a aquesta ximpleria de… de mundial. Escriu a aquests… a aquests Weasley i digue’ls-hi que t’han de venir a buscar. Jo no tinc temps de portar-te a tot arreu. Pots passar la resta de l’estiu amb ells. I pots dir-li al teu… al teu padrí… pots dir-li que hi vas.

—Perfecte —va dir el Harry tot content.

Es va girar i se’n va anar cap a la porta de la sala lluitant per contenir-se les ganes de cridar i fer un bot. Hi anava… Anava a casa els Weasley, anava a la final del Mundial de Quidditch!

Al rebedor va estar a punt de xocar amb el Dudley, que havia estat escoltant rere la porta amb la clara intenció de sentir com l’esbroncaven. O sigui que es va sorprendre molt de veure que sortia somrient.

—Quin súper esmorzar, eh? —va dir el Harry—. Estic pleníssim, tu no?

Rient de la cara d’estupefacció del Dudley, el Harry va pujar les escales de tres en tres i se’n va anar com un llamp cap a l’habitació.

Quan hi va entrar, la primera cosa que va veure va ser que la Hedwig havia tornat. Estava descansant a la gàbia; es va mirar el Harry amb els seus enormes ulls de color ambre i va fer un sorollet amb el bec que indicava que estava contrariada per algun motiu. El motiu es va fer evident a l’instant.

—Aaau! —va fer el Harry.

Una cosa que era com una pilota de tennis grisa i peluda li havia colpejat la templa. El Harry es va fregar el cap, va alçar la vista per esbrinar què era i va veure un mussol diminut, tan petit que li cabia al palmell, que aletejava exaltat per l’habitació com si fos un correcames. Aleshores el Harry es va adonar que el mussol li havia deixat caure una carta als peus. Es va ajupir, va reconèixer la lletra del Ron i va obrir el sobre. Dins hi havia una nota escrita amb presses.

Harry, el meu pare ha aconseguit entrades! Irlanda contra Bulgària, dilluns al vespre. La meva mare ha escrit als muggles per demanar-los que et deixin venir. Potser ja han rebut la carta, no sé quant triga el correu dels muggles. Però jo t’envio el Porc per si de cas.

El Harry va aturar els ulls en la paraula «Porc» i es va mirar el mussol menut que aletejava al voltant de la pantalla del llum que penjava del sostre. Mai havia vist res que s’assemblés menys a un porc. Potser és que no entenia la lletra del Ron. Va tornar a la carta:

Et vindrem a buscar tant si als muggles els hi agrada com si no, no et pots perdre la final del mundial! Només que els pares van pensar que era millor fer veure que els hi demanàvem permís. Si te’n donen, envia’m el Porc immediatament, i et vindrem a buscar el diumenge a les cinc de la tarda. Si no te’n donen, envia’m el Porc immediatament i et vindrem a buscar el diumenge a les cinc de totes maneres.

L’Hermione arriba aquesta tarda. El Percy ha trobat feina al Departament de Cooperació Bruixiinterncional. No diguis res sobre l’«estranger» quan siguis aquí si no vols que et doni la pallissa durant una hora.

Fins aviat!

Ron



—Tranquil! —va exclamar el Harry quan el mussol va començar a volar baix per sobre el seu cap, esgaripant com un boig d’una manera que el Harry va interpretar que volia dir que estava orgullós d’haver entregat la carta a la persona indicada—. Vine cap aquí! Li has de portar la resposta al Ron!

El mussol es va posar sobre la gàbia de la Hedwig. La Hedwig se’l va mirar desafiant, com dient «Ai de tu si te m’acostes més».

El Harry va tornar a agafar la ploma d’àliga, va buscar un tros de pergamí nou i va escriure:

Ron, no hi ha cap problema, els muggles m’han donat permís. Ens veiem demà a les cinc. Me’n moro de ganes.

Harry



Va fer un paquetet amb la nota i el va lligar amb gran dificultat a la pota del mussol menut, que no deixava de fer saltironets, exaltat. Tan bon punt la nota va quedar ben lligada, el mussol va sortir volant per la finestra i va desaparèixer.

El Harry es va dirigir a la Hedwig.

—Estàs preparada per fer un viatge llarg? —li va preguntar.

La Hedwig va esgaripar amb orgull.

—Li pots portar això al Sirius? —li va preguntar, agafant la carta—. No, espera un moment… Hi vull afegir una cosa.

Va desenrotllar el pergamí i hi va afegir una postdata a cuita-corrents.

Si em vols escriure, estaré a casa del meu amic Ron la resta de l’estiu. El seu pare ens ha aconseguit entrades per a la final del Mundial de Quidditch!

Un cop acabada la carta, la va lligar a la pota de la Hedwig, que es va mantenir estranyament quieta, com si volgués mostrar-li com es comporta un veritable carter-mussol.

—Quan tornis, seré a casa del Ron, d’acord? —li va dir el Harry.

L’òliba li va rosegar el dit amb afecte, va estendre les seves enormes ales amb un cruixit suau i va sortir planejant per la finestra.

El Harry la va observar fins que va desaparèixer i aleshores es va esmunyir sota el llit, va aixecar el tauló desclavat i va treure un gran tros de pastís d’aniversari. Es va quedar assegut al terra menjant-se’l, paladejant la felicitat que li envaïa el cos. Ell esmorzava pastís, i el Dudley només aranja; feia un dia d’estiu preciós, la cicatriu ja no li feia mal, l’endemà marxaria de casa els Dursley i aniria a veure la final del Mundial de Quidditch. En aquells moments era difícil preocupar-se de res… Ni tan sols de Lord Voldemort.





4. De nou al cau


L’endemà a les dotze del migdia el Harry ja tenia al bagul tot el que necessitava per anar a l’escola, i totes les seves pertinences més preuades: la Capa que Fa Invisible que havia heretat del seu pare, l’escombra voladora que li havia regalat el Sirius i el mapa encantat de Hogwarts que li havien donat el Fred i el George Weasley el curs anterior. Havia tret tot el menjar que tenia amagat sota el tauló desclavat, havia regirat l’habitació de dalt a baix per comprovar que no es deixava cap llibre d’encanteris ni cap ploma i havia despenjat el calendari en què ratllava els dies a mesura que anaven passant per comptar els que li quedaven per tornar a Hogwarts l’1 de setembre.

L’atmosfera que regnava al carrer Privet número quatre era extremament tensa. La imminent arribada a la casa d’un grup de bruixots feia que els Dursley estiguessin neguitosos i irritables. El tiet Vernon es va alarmar molt quan el Harry el va informar que els Weasley arribarien l’endemà mateix a les cinc.

—Espero que recordessis a aquella gent que s’havien de vestir correctament —li va rugir a l’acte—. Ja sé quina mena de roba acostuma a portar la teva gent. Més val que tinguin la decència de posar-se roba normal.

El Harry va començar a témer el pitjor. Poques vegades havia vist els senyors Weasley amb roba que els Dursley poguessin considerar «normal». Durant les vacances, els seus fills portaven roba de muggles de tant en tant, però els senyors Weasley normalment duien vestits de bruixot espellifats en grau divers. Al Harry no el preocupava el que poguessin pensar els veïns, sinó que els Dursley poguessin ser desagradables amb els Weasley si es presentaven allà fent honor a la pitjor idea que tenien dels bruixots.

El tiet Vernon s’havia posat el seu millor vestit. Allò s’hauria pogut interpretar com un senyal de respecte envers els Weasley, però el Harry sabia que el que volia el tiet Vernon era impressionar-los i intimidar-los. En canvi, el Dudley estava com desinflat. Però no perquè finalment el règim hagués fet efecte, sinó perquè estava atemorit. En la seva última trobada amb un bruixot adult, el Dudley havia acabat amb una cua de porc arrissada al cul i la tieta Petúnia i el tiet Vernon l’havien hagut de portar a un hospital privat de Londres perquè l’hi traguessin. Així que no era gens sorprenent que el Dudley es passés el dia fregant-se el cul amb nerviosisme i caminant enganxat a la paret per tal de protegir l’objectiu de l’enemic.

Van dinar en silenci. El Dudley ni tan sols va obrir boca per protestar pel menjar (formatge fresc i api ratllat). La tieta Petúnia no va menjar res. Va estar tota l’estona amb els braços creuats, els llavis tibats, com si s’estigués mossegant la llengua, com si s’hagués de contenir per no llançar al Harry una furiosa diatriba.

—Suposo que vindran en cotxe, no? —va etzibar el tiet Vernon des de l’altra punta de la taula.

—Mmm —va fer el Harry.

No hi havia pensat. Com l’anirien a buscar? Els Weasley ja no tenien cotxe: el Ford Anglia vell en aquells moments vivia una vida salvatge al Bosc Prohibit de Hogwarts. Feia un any, el senyor Weasley havia demanat prestat un cotxe a la Conselleria d’Afers Màgics. Potser avui faria el mateix.

—Suposo que sí —va dir finalment el Harry.

El tiet Vernon va esbufegar. En una altra ocasió hauria volgut saber quin cotxe portava el senyor Weasley, ja que normalment jutjava els homes per la grandària i el preu dels seus cotxes. Però el Harry estava convençut que el senyor Weasley no li hauria caigut bé ni que portés un Ferrari.

Després de dinar el Harry va pujar a l’habitació; no suportava que la tieta Petúnia escodrinyés el carrer des de darrere les cortines de tul cada cinc segons, com si li haguessin dit que els rinoceronts s’havien escapat del zoo. Finalment, a tres quarts de cinc, el Harry va baixar i va entrar a la sala.

La tieta Petúnia estava espolsant els coixins de manera compulsiva. El tiet Vernon feia veure que llegia el diari, però no movia els ulls i el Harry estava convençut que en realitat tenia tota l’atenció posada en el soroll que feien els cotxes del carrer. El Dudley s’havia arraulit en una butaca amb les seves mans de porquet al darrere, agafant-se bé el cul. El Harry no podia suportar aquella tensió; va sortir de la sala i es va asseure a les escales del rebedor, amb els ulls al rellotge i el cor a cent de nervis i d’excitació.

Però van tocar les cinc i allà no arribava ningú. El tiet Vernon, lleugerament suat, va obrir la porta del carrer, va mirar a esquerra i a dreta i va amagar el cap com un llamp.

—Fan tard! —li va grunyir al Harry.

—Ja me n’he adonat —va dir el Harry—. Hi deu haver molt de trànsit. O potser és que els ha passat alguna cosa…

Les cinc i deu… Un quart de sis… El Harry també es va començar a posar nerviós. A dos quarts de sis va sentir el tiet Vernon i la tieta Petúnia que murmurejaven a la sala.

—Són uns mal educats.

—El retard ens hauria pogut fer anar molt malament.

—Potser es pensen que els convidarem a sopar si fan tard.

—Doncs ho tenen clar —va dir el tiet Vernon, i el Harry va sentir que s’aixecava i començava a caminar per la sala—. Agafaran el noi i marxaran, res d’entretenir-se aquí. I això si vénen. Segur que s’han equivocat de dia. Està clar que aquesta mena de gent són una colla d’impuntuals. Segur que van pel món amb una cafetera espatllada… Aaaaah!

El Harry va fer un bot. Dins la sala, els tres Dursley es movien esverats. Tot seguit el Dudley va sortir aterrit.

—Què passa? —li va preguntar el Harry.

Però el Dudley s’havia quedat sense parla. Amb les mans sempre al cul, va córrer a refugiar-se a la cuina tan ràpid com les seves maldestres cames li ho van permetre. El Harry va entrar immediatament a la sala.

A la xemeneia, que estava inutilitzada perquè a la llar hi havia un foc fals, se sentien cops i esgarrapades.

—Què passa? —va xisclar la tieta Petúnia, reculant cap a la paret i mirant-se el foc amb pànic—. Què passa, Vernon?

No van estar-se més d’un segon en la ignorància. A la xemeneia se sentien veus.

—Aaau! Fred, no… Torna, torna! Alguna cosa no ha anat bé. Digues-li al George que… Aaau! George, no! No hi ha lloc, torna ràpid i digues-li al Ron que…

—Pare, potser el Harry ens sent… Potser ens pot alliberar…

Es van sentir cops forts als taulons que cobrien la llar per sobre del foc elèctric.

—Harry? Harry, ens sents?

Els Dursley van acorralar el Harry com si fossin un parell de gossos furiosos.

—Què passa? —va rugir el tiet Vernon—. Què pretenen?

—És que… És que han arribat amb Pols Migratòria —va dir el Harry, aguantant-se el riure—. Així és com viatgen de llar de foc en llar de foc. Però vosaltres la teniu barrada. Aviam… Es va acostar a la llar de foc i va cridar:

—Senyor Weasley? Que em sent?

Els cops es van aturar. Dins la campana de la xemeneia algú va fer «Xxxt!».

—Senyor Weasley, sóc el Harry… La xemeneia està barrada. No podeu passar.

—Renoi! —va fer el senyor Weasley—. I per quins set sous han barrat la xemeneia?

—Tenen un foc elèctric —li va explicar el Harry.

—De debò? —es va sentir que feia el senyor Weasley, entusiasmat—. «Eclèctic», dius? Amb endoll? Déu meu, no m’ho puc perdre! Aviam què podem fer… Aaaau! Ron!

Els gemecs del Ron es van afegir als dels altres.

—Què fem tots aquí? Que ens hem equivocat?

—És clar que no, Ron —va dir la veu del Fred en to sarcàstic—. Som exactament on volíem anar a parar.

—Sí, ens ho estem passant bomba —va dir el George amb veu ofegada, com si estigués esclafat contra la paret.

—Nois, si us plau… —va fer el senyor Weasley—. Estic intentant pensar què podem fer… Aviam… Em sembla que no hi ha alternativa… Harry, aparta’t.

El Harry va recular cap al sofà. En canvi, el tiet Vernon s’hi va acostar.

—Un moment! —va cridar al foc—. Què pretén…?

Bum!

En esclatar la llar de foc, el foc elèctric va sortir disparat cap a l’altra banda de l’habitació, i el senyor Weasley, el Fred, el George i el Ron van sortir escopits enmig d’un núvol de pols i runa. La tieta Petúnia va deixar anar un crit i va caure enrere sobre la tauleta del cafè; el tiet Vernon la va agafar al vol abans que caigués a terra i se’ls va quedar mirant bocabadat. Tots els Weasley eren pèl-rojos, inclosos el Fred i el George, que eren idèntics fins a l’última piga.

—Ara estem molt millor —va dir el senyor Weasley esbufegant. Es va espolsar el vestit de bruixot de color verd i es va col·locar bé les ulleres—. Vostès són els tiets del Harry, oi?

El senyor Weasley, que era alt, prim i mig calb, es va dirigir cap al tiet Vernon amb la intenció de donar-li la mà, però el tiet Vernon va fer unes passes enrere amb la tieta Petúnia. S’havia quedat sense parla. El seu millor vestit estava cobert d’una pols blanca que també li emblanquinava els cabells i el bigoti, de manera que semblava que de sobte hagués envellit trenta anys.

—Emm… Bé… Perdonin per les destrosses —va dir el senyor Weasley abaixant la mà, i va girar el cap per mirar-se el que quedava de la llar de foc—. És culpa meva, no vaig pensar en la possibilitat que no poguéssim sortir de l’altra banda. Vaig fer que connectessin la seva llar de foc a la Xarxa Migratòria… Només per aquesta tarda, és clar, per poder venir a buscar el Harry. En realitat les llars de foc dels muggles no s’hi poden connectar… Però tinc un bon contacte al Centre de Control de Migració que em va fer el favor. No es preocupin, els ho arreglaré en un instant. Encendré un foc per enviar els nois i aleshores repararé la llar. Jo puc desaparetre després.

El Harry estava convençut que els Dursley no havien entès res del que els havia explicat el senyor Weasley. Continuaven mirant-se’l amb la boca oberta, estupefactes. La tieta Petúnia es va alçar com va poder i es va amagar rere el tiet Vernon.

—Què tal, Harry? —va dir el senyor Weasley amb un somriure—. Tens llest el bagul?

—Sí, el tinc a dalt —va respondre el Harry tornant-li el somriure.

—Te’l baixem nosaltres —va dir el Fred a l’acte. Va picar l’ullet al Harry, i el George i ell van sortir de la sala. Com que un dia l’havien rescatat de l’habitació quan era negra nit, sabien perfectament on era. A més, el Harry va sospitar que el Fred i el George volien veure el Dudley; els n’havia parlat molt i devien estar encuriosits.

—Bé… —va fer el senyor Weasley, balancejant els braços, mentre buscava què dir per trencar aquell silenci tan desagradable—. Tenen… tenen una sala preciosa.

Com que la sala, que normalment estava impecable, havia quedat coberta de pols blanca i runa, els Dursley no es van prendre el compliment gaire bé. El tiet Vernon es va tornar a posar vermell i la tieta Petúnia es mossegava la llengua. De totes maneres, estaven massa espantats per replicar.

El senyor Weasley es va posar a observar al seu voltant. El fascinava tot el que tenia a veure amb els muggles. El Harry sabia que s’estava morint de ganes d’examinar la televisió i el vídeo.

—Funcionen amb eclecticitat, oi? —va dir, mostrant que estava ben informat—. Sí, ja veig els endolls. Jo col·lecciono endolls —li va explicar al tiet Vernon—. També col·lecciono piles. En tinc una bona col·lecció. La meva dona es pensa que estic boig, però tant me fa.

Era evident que el tiet Vernon també s’ho pensava. Es va moure cap a la dreta per protegir la tieta Petúnia, com si pensés que el senyor Weasley els podia atacar en qualsevol moment.

Inesperadament el Dudley va tornar a la sala. El Fred i el George estaven fent molt enrenou mentre baixaven el bagul per les escales i el Harry va imaginar que els cops l’havien espantat. El Dudley va voltar la sala enganxat a la paret, mirant el senyor Weasley amb uns ulls de pànic, i es va intentar amagar rere els seus pares. Malauradament, el gran volum del tiet Vernon, que donava de sobres per cobrir el sac d’ossos que era la tieta Petúnia, no era ni de bon tros suficient per amagar el Dudley.

—Harry, aquest és el teu cosí, oi? —va dir el senyor Weasley, tornant a provar d’encetar una conversa.

—Sí —va fer el Harry—, aquest és el Dudley.

El Ron i ell van mirar-se i ràpidament van desviar la mirada; la temptació de riure era massa forta. El Dudley se seguia subjectant el cul amb força, com si tingués por que li hagués de caure. En canvi, el senyor Weasley semblava preocupat de debò per l’estrany comportament del Dudley. De fet, pel to de veu amb què va parlar després, el Harry va quedar convençut que el senyor Weasley pensava que el Dudley estava tan boig com els Dursley creien que ho estava ell, amb la diferència que al senyor Weasley allò li provocava compassió i no por.

—Com van les vacances, Dudley? —li va preguntar amablement.

El Dudley va gemegar. El Harry es va adonar que s’aferrava encara més fort a la impressionant panera.

El Fred i el George van tornar amb el bagul. Van fer una ullada a la sala, van veure el Dudley, i tots dos van fer un somriure malèvol idèntic.

—Perfecte —va fer el senyor Weasley—. Més val que anem passant, doncs.

Es va arromangar i va treure la vareta. Els Dursley es van enretirar contra la paret com si fossin un sol cos.

—Ignitio! —va ordenar el senyor Weasley apuntant la vareta al forat que hi havia a la paret. Immediatament s’hi va fer un foc amb unes flames que petarrellejaven com si fes hores que cremés. El senyor Weasley es va treure de la butxaca una bosseta lligada amb un cordill, el va deslligar, va agafar un pessic de pólvores i el va llençar a les flames, que es van tornar de color verd maragda i es van alçar amb més força que mai.

—Fred, ja pots passar —va dir el senyor Weasley.

—Ja vinc —va dir el Fred—. Merda! Un moment… Li havia caigut una bossa de Llamins que duia a la butxaca, i els Llamins, uns caramels grans i sucosos embolicats en papers de colors brillants, es van escampar per terra.

El Fred va recórrer l’habitació a quatre grapes recollint els caramels. Quan els va tenir tots a la butxaca un altre cop es va alçar, es va acomiadar alegrement dels Dursley amb la mà, va fer una passa endavant i va entrar al foc, al temps que cridava: «El Cau!». La tieta Petúnia va xisclar. El Fred va desaparèixer engolit per un remolí de vent.

—George, ara tu —va dir el senyor Weasley— i el bagul. El Harry el va ajudar a portar el bagul cap a les flames i a posar-lo dret perquè el pogués subjectar millor. El George va cridar «El Cau!» i el remolí també se’l va endur.

—Et toca a tu, Ron —va dir el senyor Weasley.

—Fins aviat! —va acomiadar-se dels Dursley amb amabilitat. El Ron va somriure al Harry, va entrar al foc, va cridar «El Cau!» i va desaparèixer.

Només quedaven el Harry i el senyor Weasley.

—Bé, doncs, adéu —va acomiadar-se el Harry.

Els Dursley no van dir res. El Harry se’n va anar cap al foc però, just quan era a punt d’entrar-hi, el senyor Weasley li va posar una mà a l’espatlla i el va aturar. No es podia creure el que estava veient.

—Que són sords? —va dir—. El Harry s’ha acomiadat de vostès.

—Deixi-ho córrer —li va dir el Harry a mitja veu—. De debò, tant és.

Però el senyor Weasley encara el va retenir.

—No veuran el seu nebot fins a l’estiu vinent —va dir als Dursley indignat—. Segur que no volen acomiadar-se d’ell?

Al tiet Vernon se li va desfigurar la cara. Que un home que li havia fet saltar pels aires mitja sala pretengués ensenyar-li educació semblava causar-li un gran patiment.

Però el senyor Weasley encara duia la vareta a la mà. El tiet Vernon se la va mirar i aleshores va dir, ressentit:

—Adéu.

—Fins l’any que ve —va dir el Harry, i va posar un peu a les flames de color verd, que estaven agradablement calentetes. Però en aquell moment es va sentir un eructe nauseabund com si algú estigués vomitant i la tieta Petúnia es va posar a cridar.

El Harry es va girar. El Dudley ja no s’amagava rere els seus pares. Estava agenollat rere la tauleta de cafè, eructant i esquitxant de saliva una cosa llefiscosa de color violeta i d’un pam de llarg que li sortia de la boca. El Harry es va quedar atònit quan un segon després es va adonar que aquella cosa fastigosa era la llengua del Dudley i que a terra al seu costat hi havia l’embolcall llampant d’un dels Llamins.

La tieta Petúnia es va llançar a terra al costat del seu fill, li va agafar la punta de la llengua deformada i va estirar amb força per treure-l’hi; evidentment, el Dudley es va posar a xisclar de dolor i va estar a punt d’ennuegar-se mentre lluitava per desferse de la seva mare. El tiet Vernon es va posar a cridar i a moure els braços i el senyor Weasley va haver d’alçar molt la veu per fer-se sentir.

—Tranquils, això té remei! —va cridar, i es va dirigir cap al Dudley amb la vareta alçada. Però la tieta Petúnia es va posar a xisclar més fort que mai i es va llançar sobre el Dudley per protegir-lo del senyor Weasley.

—De debò! —va dir el senyor Weasley, desesperat—. És molt senzill… Ha estat el Llamí… És que al meu fill… li agraden molt les bromes… Però tan sols és un Embruix d’Engreix… Crec… Sisplau, deixin-me arreglar-ho…

Però, lluny de tranquil·litzar-los, aquelles paraules encara van fer embogir més els Dursley. La tieta Petúnia plorava com una histèrica i estirava la llengua del Dudley, decidida a treure-l’hi; el Dudley s’ofegava sota la pressió combinada de la seva mare i la seva llengua, i el tiet Vernon, que havia perdut totalment el control, va agafar una figureta de porcellana del bufet i la va llançar amb força al senyor Weasley, que es va ajupir, de manera que la figureta va esclatar en mil bocins sobre el que quedava de la llar de foc.

—Escoltin-me! —va rugir el senyor Weasley, apuntant-los amb la vareta—. Només els vull ajudar!

Renillant com un hipopòtam malferit, el tiet Vernon li va llançar una altra figureta.

—Harry, fuig! Fuig! —va cridar el senyor Weasley, apuntant al tiet Vernon—. Ja me n’ocupo jo!

El Harry no es volia perdre aquell espectacle, però la segona figureta del tiet Vernon li va passar fregant l’orella dreta i va decidir que el més prudent seria deixar la situació en mans del senyor Weasley. Va entrar al foc mirant enrere i va cridar «El Cau!»; en l’última imatge que va copsar de l’escena, el senyor Weasley feia esclatar una tercera figureta a les mans del tiet Vernon, la tieta Petúnia cridava i cobria el Dudley amb el cos, i la llengua del Dudley s’arrossegava pel terra com si fos un pitó llefiscós i enorme. Però acte seguit el Harry va començar a girar a gran velocitat i la sala dels Dursley va desaparèixer de la seva vista embolcallada en flames verd maragda.





5. Bromes dels bruixots bessons


El Harry girava i girava cada cop més ràpid, amb els colzes ben enganxats al cos. Va veure passar un munt de llars de foc a tota velocitat, fins que es va començar a marejar i va tancar els ulls. I aleshores, quan finalment va sentir que la velocitat disminuïa, va estirar els braços i es va aturar de cop, just a temps d’evitar que sortís disparat i caigués de bocaterrosa a la llar de foc de la cuina dels Weasley.

—S’ho ha menjat? —li va preguntar el Fred exaltat, alhora que li donava la mà per ajudar-lo a posar-se dret.

—Sí —va dir el Harry, alçant-se—. Què coi era allò?

—Llamins Perllongallengua —va dir el Fred amb un somriure—. Són un invent del George i meu; hem estat tot l’estiu buscant algú per provar-los…

Tots els que eren en aquella petita cuina van riure; el Harry va mirar al seu voltant i va veure el Ron i el George asseguts davant la taula de fusta gastada amb dos nois pèl-rojos que no havia vist mai, encara que sabia qui eren: el Bill i el Charlie, els dos germans grans.

—Com va, Harry? —el va saludar amb un somriure el que tenia més a prop, i li va allargar la mà. El Harry va encaixar de mans amb ell i va notar que tenia els dits plens de calls i nafres. Aquell devia ser el Charlie, que treballava amb dracs a Romania. El Charlie tenia una constitució semblant a la dels bessons: era més baix i fort que el Ron i el Percy, que eren alts i esprimatxats. Feia cara de bonifaci, tenia el rostre ample, colrat pel sol i tan ple de pigues que semblava que estigués moreno; els seus braços eren musculosos, i se li veia una gran cremada.

El Bill es va aixecar somrient i també li va donar la mà. El va sorprendre molt. El Harry sabia que treballava a Gringotts, el banc dels bruixots, i que havia estat cap de monitors a Hogwarts, així que sempre s’havia imaginat que era una versió en gran del Percy. En canvi, el Bill era molt… —no es podia descriure amb una altra paraula— «guai». Era alt i portava els cabells llargs amb una cua de cavall i una arracada amb un ullal penjant. La roba que duia no hauria desentonat en un concert de rock, excepte les botes, que no eren de cuir, sinó de pell de drac.

Abans que ningú pogués dir res més, es va sentir un cop suau i el senyor Weasley va aparèixer del no-res al costat del George. El Harry no l’havia vist mai tan enfadat.

—Fred, això que has fet no ha tingut cap gràcia —va renyar el seu fill—. Què li has donat en aquell noi muggle?

—Jo no li he donat res —va respondre el Fred amb un somriure de pillet—. M’ha caigut… És cosa seva si s’ho ha menjat, jo no li he dit que ho fes.

—No t’ha caigut: ho has deixat caure! —va bramar el senyor Weasley—. Sabies que s’ho menjaria, sabies que estava fent règim…

—Se li ha fet molt gran, la llengua? —va preguntar el George, entusiasmat.

—Feia més d’un metre quan els seus pares finalment m’han deixat encongir-l’hi!

El Harry i els germans Weasley van tornar a riure pels descosits.

—No té cap gràcia! —va cridar el senyor Weasley—. Aquest tipus de comportament és el que malmet les relacions entre els bruixots i els muggles! M’he passat mitja vida lluitant contra el maltractament dels muggles i ara els meus propis fills…

—No l’hi hem donat perquè sigui muggle! —va exclamar el Fred, indignat.

—No, l’hi hem donat perquè és un idiota que abusa de la gent —va dir el George—. Oi que sí, Harry?

—És cert, senyor Weasley —va dir el Harry molt seriós.

—No us en aneu per les branques! —va bramar el senyor Weasley—. Ja veureu quan l’hi expliqui a la mare!

—Quan m’expliquis què? —va dir una veu rere seu.

La senyora Weasley acabava d’entrar a la cuina. Era una dona baixeta i rabassuda, de cara afable, tot i que en aquell moment els mirava inquisidorament.

—Oh, hola, Harry, rei —va dir amb un somriure quan el va veure. Però de seguida va tornar a mirar el seu marit—. Què és el que m’has d’explicar, Arthur?

El senyor Weasley dubtava. El Harry va veure que, per molt enfadat que estigués amb el Fred i el George, en realitat no tenia cap intenció d’explicar a la senyora Weasley el que havia passat. Es va fer un silenci, durant el qual el senyor Weasley es va mirar nerviós la seva dona. Aleshores dues noies van aparèixer a la porta de la cuina rere la senyora Weasley. La primera, que tenia uns cabells castanys molt espessos i les dents del davant una mica massa llargues, era l’Hermione Granger, l’amiga del Harry i el Ron. L’altra, baixeta i pèl-roja, era la Ginny, la germana petita del Ron. Les dues van saludar el Harry amb un somriure i ell els hi va tornar, de tal manera que la Ginny es va posar vermella… Se sentia atreta pel Harry d’ençà que havia anat per primer cop a «El Cau».

—Arthur, què és el que m’has d’explicar? —va repetir la senyora Weasley en un to amenaçador.

—No és res, Molly —va murmurar el senyor Weasley—. El Fred i el George que… Però ja he parlat amb ells…

—Què han fet aquest cop? —va preguntar la senyora Weasley—. Pobres d’ells que tingui res a veure amb Bromes dels Bruixots Bessons…

—Ron, per què no li ensenyes al Harry on dormirà? —va dir l’Hermione des de la porta.

—Ja sap on dormirà —va dir el Ron—. A la meva habitació; és on va dormir l’altra…

—Anem-hi tots, doncs —va insistir l’Hermione.

—Ah —va fer el Ron, que per fi ho va entendre—. Val.

—Nosaltres també venim —va dir el George.

—Vosaltres us quedeu on sou! —va rugir la senyora Weasley.

El Harry i el Ron van sortir de la cuina i van seguir l’Hermione i la Ginny per un passadís estret i després per una escala tronada que portava als pisos superiors fent zig-zag per tota la casa.

—Què és això de «Bromes dels Bruixots Bessons»? —va preguntar el Harry quan pujaven.

El Ron i la Ginny es van posar a riure, però l’Hermione no.

—Un dia la mare estava netejant l’habitació del Fred i el George i va trobar una pila de fulls de comanda —va dir el Ron baixet—. I també unes llistes de preus llarguíssimes de les coses que havien inventat. Objectes de broma, és clar. Varetes d’enganyifa, caramels amb trampa i un munt de coses més. És genial, no sabia que haguessin inventat res…

—Fa una pila d’anys que sentim explosions a la seva habitació, però no ens podíem imaginar que estiguessin «fent» res —va intervenir la Ginny—, ens pensàvem que ho feien perquè els agradava el soroll.

—El problema és que moltes de les coses… Bé, de fet, totes eren una mica perilloses —va continuar el Ron— i les volien vendre a Hogwarts per treure’s uns diners… La mare es va enfadar molt amb ells. Els va prohibir fabricar res més i els va cremar totes les comandes… De totes maneres, ja estava furiosa amb ells perquè no van aprovar tantes assignatures als GNOM com ella s’esperava.

Els exàmens de GNOM (Graduació de Nivell Ordinari en Màgia) eren les proves que havien de passar els alumnes de Hogwarts a l’edat de 15 anys.

—I aleshores hi va haver una discussió molt forta —va afegir la Ginny perquè la mare vol que treballin a la Conselleria d’Afers Màgics, com el pare, i ells li van dir que no, que el que volien era posar una botiga d’articles de broma.

Aleshores es va obrir una porta al replà del segon pis i algú que portava ulleres de pasta i feia cara d’empipat va treure el cap.

—Hola, Percy —va fer el Harry.

—Ai, hola, Harry —va dir el Percy—. Em preguntava qui era que feia tant de soroll. És que estic treballant… He d’acabar un informe per a la feina… I és una mica difícil concentrar-se quan la gent no para de fer enrenou pujant i baixant les escales.

—No fem gens d’enrenou! —va exclamar el Ron, irritat—. Pugem caminant tranquil·lament. I perdona si hem destorbat les activitats d’alt secret de la Conselleria d’Afers Màgics.

—En què estàs treballant? —li va preguntar el Harry.

—Estic fent un informe per al Departament de Cooperació Bruixiinternacional —va dir el Percy pomposament—. Estem intentant estandarditzar el gruix de les marmites. Algunes de les que es fan a l’estranger són un pèl massa primes i perden. Les marmites defectuoses han estat augmentant un tres per cent anual…

—El teu informe farà canviar el món —va dir el Ron—. Suposo que l’afer de les marmites foradades sortirà en portada al Periòdic Profètic un dia d’aquests.

El Percy es va posar vermell.

—Pots burlar-te’n tant com vulguis, Ron —li va dir, acalorat—, però, si no s’aplica alguna mena de directiva internacional, qualsevol dia d’aquests el mercat apareixerà inundat amb productes de baixa qualitat que posaran en perill…

—Sí, sí, el que vulguis —el va tallar el Ron, i va continuar pujant les escales. El Percy va tancar la porta de cop. Quan el Harry, l’Hermione, la Ginny i el Ron van haver pujat tres trams d’escala més van sentir crits que provenien de la cuina. Era evident que el senyor Weasley finalment li havia explicat a la senyora Weasley la història dels llamins.

L’habitació que hi havia a dalt de tot de la casa, on dormia el Ron, no havia canviat gaire d’ençà que el Harry hi havia estat per primera vegada; els jugadors dels Chudley Cannons, l’equip preferit de quidditch del Ron, seguien movent-se i saludant des dels mateixos pòsters penjats a les parets i al sostre inclinat, i l’aquari que hi havia a l’ampit de la finestra, en què abans hi havia ous de granota, ara contenia una única granota immensa. L’Scabbers, la rata vella del Ron, ja no hi era, però el seu lloc l’ocupava el mussol menut de color gris que havia portat la carta del Ron al Harry al carrer Privet. Aletejava amunt i avall dins d’una gàbia petita i esgaripava com un boig.

—Porc, calla —li va ordenar el Ron, obrint-se camí entre dos dels quatre llits que ara s’amuntegaven a la cambra—. El Fred i el George dormiran amb nosaltres perquè el Bill i el Charlie estan a la seva habitació —li va explicar al Harry—. El Percy no haurà de compartir la seva perquè ha de «treballar».

—Escolta, per què li dius Porc, al mussol? —va preguntar el Harry al Ron.

—Perquè li agrada fer el burro —va dir la Ginny—. En realitat es diu Porcupintí.

—Ja, i aquest nom no té res de burro, oi? —va dir el Ron amb sarcasme—. Va ser la Ginny qui li va posar el nom —li va explicar al Harry—. Diu que és un nom molt bufó. Jo l’hi vaig intentar canviar, és clar, però ja era massa tard, no em feia ni cas. Així que ara li dic Porc. L’he de tenir aquí dalt perquè molesta l’Errol i l’Hermes. És clar que, de fet, a mi també em molesta.

El Porcupintí es va posar a volar de content per la gàbia, esgaripant. El Harry coneixia prou bé el Ron per no prendre-se’l seriosament. Sempre es queixava de l’Scabbers, però quan es va pensar que el Malifet, el gat de l’Hermione, se l’havia menjat, es va posar molt trist.

—On és el Malifet? —li va preguntar el Harry a l’Hermione.

—Suposo que al jardí —va respondre ella—. Li agrada molt perseguir gnoms; no n’havia vist mai.

—Veig que al Percy li agrada la feina —va dir el Harry. Es va asseure en un dels llits i es va posar a mirar els jugadors dels Chudley Cannons, que apareixien i desapareixien dels pòsters del sostre.

—Que li agrada, dius? —va fer el Ron amb una ganyota—. Em sembla que si el pare no l’obligués no tornaria a casa. Està obsessionat. Sobretot, no li preguntis pel seu cap. «Segons el senyor Mauch…». «Com li deia l’altre dia al senyor Mauch…». «El senyor Mauch creu que…». «El senyor Mauch pensa que…». Qualsevol dia d’aquests es casaran.

—Harry, com t’ha anat l’estiu? —va preguntar l’Hermione—. Vas rebre el menjar que et vam enviar?

—Sí, moltes gràcies —va dir el Harry—. Els vostres pastissos em van salvar la vida.

—Has rebut carta de…? —va començar a preguntar-li el Ron, però l’Hermione li va fer un senyal i va callar. El Harry va comprendre que el Ron s’havia interessat pel Sirius. El Ron i l’Hermione es van involucrar tant a ajudar el Sirius a escapar de la Conselleria d’Afers Màgics que es preocupaven pel padrí del Harry gairebé tant com ell mateix. Però parlar d’aquell tema davant de la Ginny no era bona idea. Ningú més a part d’ells tres i del Dumbledore sabia com s’havia escapat i creia en la seva innocència.

—Em sembla que ja han parat de discutir —va dir l’Hermione per salvar aquell moment tan incòmode, perquè la Ginny es mirava el Ron i el Harry encuriosida—. Em sembla que hauríem de baixar a ajudar la teva mare amb el sopar.

—Sí, tens raó —va dir el Ron. Tots quatre van sortir de l’habitació, van baixar les escales i es van trobar la senyora Weasley sola a la cuina i de molt mal humor.

—Avui soparem al jardí —els va dir quan van entrar—. Aquí no hi ha lloc per a onze persones. Noies, podeu treure els plats? El Bill i el Charlie estan muntant les taules. Vosaltres dos, forquilles i ganivets —els va dir al Ron i al Harry, assenyalant amb la vareta una pila de patates que hi havia a la pica amb més vigor que no pretenia, la qual cosa va provocar que les patates sortissin de les pells amb tanta força que van anar a petar contra la paret i el sostre.

—Només faltava això! —va exclamar, i va apuntar la vareta cap a una paella que va saltar de la taula i es va posar a recollir les patates del terra—. Quin parell! —va deixar anar, malhumorada, mentre treia pots i paelles de l’armari, i el Harry va suposar que es referia al Fred i al George—. No sé què en farem, d’aquests dos, de debò que no. No tenen cap ambició a la vida, a banda de fer tant de merder com puguin…

Va deixar una paella sobre la taula amb un cop fort i es va posar a remenar la vareta dins. A mesura que remenava, li anava sortint una salsa cremosa de la punta.

—I no és que siguin burros —va seguir dient per a si mateixa tota exaltada, mentre posava la paella sobre un fogó i l’encenia amb un toc més de vareta—, però estan perduts i, si no troben el camí ben aviat, es ficaran en un bon embolic. He rebut més mussols de Hogwarts per culpa d’ells que de tota la resta junts. Si continuen fent-ne de les seves, acabaran tenint problemes amb el Departament de Control de l’Ús Indegut de la Màgia.

La senyora Weasley va dirigir la vareta cap al calaix dels coberts, que es va obrir de cop. El Harry i el Ron van haver d’apartar-se perquè uns quants ganivets van sortir volant per la cuina i es van posar a tallar les patates que la paella acabava de tornar a posar a la pica.

—No sé què és el que hem fet malament amb ells —va dir la senyora Weasley, que va deixar la vareta i va començar a treure més paelles—. Ja portem un munt d’anys així, una cosa rere l’altra, i a ells tot els entra per una orella i els surt per l’altra… Ja hi tornem a ser!

Va agafar la vareta de la taula i la vareta va esgüellar i es va convertir en una rata de goma.

—Una altra de les seves varetes d’enganyifa! —va cridar—. Quantes vegades els hauré de dir que no les deixin per tot arreu tirades?

Va agafar la vareta de veritat i quan es va girar es va trobar que la salsa que tenia al foc se li estava cremant.

—Anem —li va dir el Ron al Harry amb pressa, i va agafar un manat de coberts del calaix, que encara era obert—, anem a ajudar el Bill i el Charlie.

Van deixar la senyora Weasley sola i van sortir al jardí per la porta del darrere.

Tan sols havien fet unes passes quan el Malifet, el gat garrell de color taronja de l’Hermione, va sortir del jardí com una exhalació amb la cua de raspall de netejar ampolles eriçada, perseguint una espècie de patata amb potes coberta de fang. El Harry ara ja sabia que allò era un gnom. La bestiola amb prou feines feia un pam d’alçada, i amb els seus peus callosos corria com un dimoni pel jardí, fins que es va llançar de cap dins una de les botes de plàstic que hi havia escampades al costat de la porta d’entrada. El Harry va sentir que el gnom es recargolava de riure mentre el Malifet posava l’urpa dins la bota per intentar agafar-lo. Mentrestant, a l’altra banda de la casa s’estava produint un enrenou impressionant. L’origen de l’aldarull se’ls va fer evident quan van entrar al jardí i van veure que el Bill i el Charlie havien organitzat una batalla de taules: cada un dirigia amb la vareta una de les dues taules atrotinades, que lluitaven ferotgement per fer caure l’altra a terra. El Fred i el George les animaven, la Ginny reia i l’Hermione estava indecisa en un racó; no sabia si passar-s’ho bé o reprovar la conducta.

La taula del Bill va carregar amb força contra la taula del Charlie i li va arrencar una de les potes. Aleshores van sentir un soroll que venia de dalt i en alçar la vista van veure que el Percy havia tret el cap per la finestra del segon pis.

—Seríeu tan amables de deixar de fer soroll? —va cridar.

—Perdona, Percy —li va dir el Bill amb un somriure—. Com van les marmites?

—Malament —va respondre el Percy amb cara de pomes agres, i va tornar a tancar la finestra de cop. Rient per sota el nas, el Bill i el Charlie van fer aterrar les taules a la gespa suaument, les van posar de costat i, amb un moviment de vareta, el Bill va recol·locar la pota i va fer aparèixer les estovalles del no-res.

A les set del vespre les dues taules estaven proveïdes amb infinitat de plats de l’excel·lent cuina de la senyora Weasley i els nou Weasley, el Harry i l’Hermione, s’havien assegut a sopar sota un cel clar d’un color blau intens. Per a algú que havia hagut de sobreviure l’estiu a base d’uns dolços cada vegada més secs, allò era el paradís, i al principi el Harry va preferir escoltar en lloc de parlar, fent els honors al pastís de pollastre i pernil, les patates fregides i l’amanida.

A l’altra banda de la taula, el Percy parlava amb el seu pare de l’informe sobre marmites.

—He dit al senyor Mauch que el tindria llest el dimarts —va vanagloriar-se el Percy—. Ell no se l’esperava tan aviat, però a mi m’agrada portar les coses al dia. Crec que m’agrairà que sigui tan eficient. I és que ara anem molt atabalats al Departament amb tots els preparatius per al mundial. A més, el Departament de Jocs i Esports Màgics no està fent la seva feina. El Ludo Gepp…

—El Ludo és molt agradable —va deixar caure el senyor Weasley, com contenint-se—. Va ser ell qui ens va aconseguir les entrades per a la final. Em devia un favor: el seu germà Otto es va ficar en un petit embolic amb una tallagespa amb poders especials… I jo vaig arreglar-li el problema.

—Sí, molt «agradable», és clar —va dir el Percy amb condescendència—, però no entenc com ha arribat a cap de departament… I si el comparem amb el senyor Mauch… Si al senyor Mauch li desaparegués un membre del departament, no es quedaria tan ample. Saps que ja fa més d’un mes que ningú sap on para la Berta Noca? Se’n va anar de vacances a Albània i encara no ha tornat…

—Sí, en vaig parlar amb el Ludo —va dir el senyor Weasley arrufant les celles—. Diu que no és la primera vegada que la Berta desapareix… Tot i que he de reconèixer que, si això passés al meu departament, jo estaria més amoïnat…

—D’acord que la Berta és una inútil… —va dir el Percy—. He sentit a dir que ha passat per tots els departaments i que fa més nosa que servei… Però, tot i així, el Gepp hauria de fer alguna cosa. El senyor Mauch hi ha posat un interès especial, en l’afer: la Berta va treballar al nostre departament durant un temps i em sembla que el senyor Mauch l’apreciava… Però el Gepp se’n riu i diu que el més probable és que la Berta s’equivoqués de mapa i estigui a Austràlia en lloc d’Albània. De totes maneres —el Percy va sospirar profundament i va fer un glop de vi de flor de saüc—, ja tenim prou feina al Departament de Cooperació Bruxiinternacional per anar a cercar membres d’altres departaments. Com bé saps, després del mundial hem d’organitzar un altre gran esdeveniment.

Es va aclarir la gola donant-se aires d’importància i va mirar cap a l’altra punta de la taula, on seien el Harry, el Ron i l’Hermione.

—Ja saps a què em refereixo, pare —i va alçar la veu una mica—. L’afer d’alt secret.

El Ron va girar els ulls en blanc i va explicar al Harry i a l’Hermione, exasperat:

—Porta tot l’estiu intentant que li preguntem de quin esdeveniment es tracta. Probablement és una fira de marmites fabricades d’acord amb la normativa.

Al centre de la taula la senyora Weasley discutia amb el Bill sobre l’arracada, que devia ser una novetat.

—I a sobre amb un ullal horrible… La veritat és que, Bill… No et diuen res al banc?

—Mare, als del banc els importa poc com em vesteixi, mentre els porti bons tresors —va dir el Bill tot pacient.

—Portes els cabells massa llargs —va insistir la senyora Weasley, mirant-se la vareta amb delit—. Què et sembla si te’l retallo una mica?

—Doncs a mi m’agrada —va intervenir la Ginny, que seia al costat del Bill—. Mare, estàs desfasada. A més, el professor Dumbledore encara el porta molt més llarg…

Asseguts al costat de la senyora Weasley, el Fred, el George i el Charlie parlaven entusiasmats del mundial.

—Jo crec que guanyarà Irlanda —va dir el Charlie amb la boca plena de patates—. Van arrasar amb Perú a la semifinal.

—Però els de Bulgària tenen el Viktor Krum —va objectar el Fred.

—El Krum és només un, a Irlanda n’hi ha set de bons —va sentenciar el Charlie—. M’hauria agradat tant que Anglaterra hagués arribat a la final… Però quina vergonya de pallissa ens van fotre.

—Què va passar? —va preguntar el Harry amb molt d’interès, lamentant més que mai haver estat aïllat del món dels bruixots al carrer Privet. Al Harry l’apassionava el quidditch. Era el caçador de l’equip de Gryffindor, la seva residència, d’ençà que havia arribat a Hogwarts, i tenia una Raigdefoc, una de les millors escombres de carreres del món.

—Vam perdre contra Transilvània per tres-cents noranta a deu —va dir el Charlie amb pesar—. Va ser increïble. Gal·les va perdre contra Uganda, i Escòcia, contra Luxemburg.

Abans de les postres (gelat de maduixes casolà), com que s’estava fent fosc, el senyor Weasley va fer aparèixer unes espelmes per il·luminar el jardí i, en acabat de sopar, les papallones nocturnes ja sobrevolaven a baixa alçada la taula i l’aire calent s’havia perfumat amb les olors de la gespa i del xuclamel. El Harry es va sentir ben nodrit i en pau amb el món i es va dedicar a observar els gnoms que corrien entre els rosers, rient com a bojos, perseguits de ben a prop pel Malifet.

El Ron va repassar la taula de dalt a baix per assegurar-se que la resta de la família estava ben entretinguda parlant i aleshores li va preguntar al Harry a mitja veu:

—Així, què? Has rebut carta del Sirius?

L’Hermione va mirar al seu voltant, escoltant atentament.

—Sí —va dir el Harry en veu baixa—, dues. Està bé. Li vaig escriure abans d’ahir, així que potser em respon mentre sóc aquí.

De sobte va recordar per què havia escrit al Sirius i durant un instant va estar a punt d’explicar al Ron i a l’Hermione que la cicatriu li havia tornat a fer mal i de narrar-los el somni que l’havia despertat a mitja nit… Però no va voler que es preocupessin per res en aquell moment en què ell mateix se sentia tan feliç i en pau.

—Déu meu! Quina hora és! —va exclamar de sobte la senyora Weasley després de mirar el rellotge—. Hauríeu de ser tots al llit: demà us heu de llevar de matí per anar a la final. Harry, si em deixes la llista de coses que necessites per a l’escola, demà te les compraré a la ronda d’Alla. Hi he d’anar a buscar les de tothom. És que potser no hi haurà temps després del partit: l’última final va durar cinc dies.

—Uau! Espero que aquest cop també! —va exclamar el Harry entusiasmat.

—Doncs jo espero que no —va dir el Percy fent-se el sant—. No vull ni pensar com trobaria la bústia si estigués cinc dies sense anar a la feina.

—Tens raó, algú et podria tornar a enviar una merda de drac, oi? —va dir el Fred.

—Allò era una mostra de fertilitzant de Noruega! —va dir el Percy, que es va posar vermell com un pebrot—. No era res contra mi!

—Oh, i tant que ho era! —li va dir el Fred al Harry a cau d’orella—. La vam enviar nosaltres.





6. El portarreu


Quan la senyora Weasley el va despertar, el Harry tenia la sensació que s’acabava d’estirar al llit.

—Harry, rei, és hora de llevar-se —va dir-li amb un xiu-xiu, i se’n va anar a despertar el Ron.

El Harry va buscar les ulleres a les palpentes, se les va posar i es va incorporar. Encara era nit fosca. El Ron va farfallejar alguna cosa quan la seva mare el va despertar. Als peus del llit el Harry va veure dues grans siluetes despentinades que emergien d’un manyoc de mantes.

—Ja és hora? —va preguntar el Fred, mig adormit.

Es van vestir tots quatre en silenci, massa adormits per parlar, i després van baixar cap a la cuina, badallant i estirant les cames.

La senyora Weasley remenava una cassola que tenia al foc i el senyor Weasley era assegut a la taula, comprovant una bona pila d’entrades de pergamí. Va alçar la vista quan els nois van entrar a la cuina i va obrir els braços perquè veiessin millor la roba que portava: una espècie de jersei de xandall i uns texans molt vells que li anaven massa grans, agafats amb un cinturó de cuir.

—Què us sembla? —va preguntar ansiós—. Se suposa que hem d’anar d’incògnit. Harry, faig pinta de muggle?

—Sí —va fer el Harry amb un somriure—, està molt bé.

—On són el Bill, el Charlie i el Pe-Pe-Percy? —va preguntar el George, que no es va poder aguantar el badall.

—Hi aparetran més tard —va respondre la senyora Weasley. Va portar la gran cassola cap a la taula i va començar a servir les farinetes als bols—. No volien aixecar-se tan d’hora.

El Harry sabia que allò d’aparetre requeria molta tècnica; consistia a desaparèixer d’un lloc i aparèixer quasi immediatament en un altre.

—Encara dormen? —va preguntar el Fred de mal humor, agafant un bol de farinetes—. I nosaltres per què no podem aparetre?

—Perquè no teniu ni l’edat ni el carnet —li va etzibar la senyora Weasley—. Però, on són les noies?

Va sortir apressadament de la cuina i van sentir que pujava les escales.

—S’ha de fer un examen per tenir el carnet d’aparetre? —va preguntar el Harry.

—Sí, és clar —va respondre el senyor Weasley, que es va guardar les entrades a la butxaca del darrere dels texans—. L’altre dia la Direcció General de Transport Màgic va haver de multar dues persones per aparetre sense carnet. No és gens fàcil aparetre, i si no es fa bé hi poden haver accidents molt greus. Per exemple, aquell parell es van trostrinxar.

Tots es van esgarrifar excepte el Harry.

—«Trostrinxar»? —va preguntar.

—Van perdre part del cos —va explicar el senyor Weasley mentre es posava unes quantes cullerades de sucre morè a les farinetes—. Així que, evidentment, van quedar atrapats. No podien anar ni endavant ni endarrere. Van haver d’esperar que arribés una patrulla del Departament de Reversió de Màgia Accidental a solucionar-los la papereta. I no sabeu la feinada que van tenir, perquè un munt de muggles havien vist les parts del cos que havien perdut…

De sobte el Harry es va imaginar unes cames i un ull perduts al carrer Privet.

—Però es va poder arreglar? —va preguntar, preocupat.

—Oh, i tant —va dir el senyor Weasley com si res—. Però els van posar una bona multa, i dubto molt que tinguin pressa per tornar-ho a fer. Amb això d’aparetre no es pot fer broma. Hi ha un munt de bruixots adults que ni ho intenten. Prefereixen les escombres: més lentes, però segures.

—I el Bill, el Charlie i el Percy tenen tots el carnet?

—El Charlie es va haver d’examinar dues vegades —va dir el Fred amb un somriure—. La primera el van suspendre perquè va aparèixer a deu quilòmetres d’on havia d’anar, a sobre d’una bona dona que havia sortit a comprar… Us en recordeu?

—Sí, però bé, el segon cop va aprovar —va dir la senyora Weasley, que va entrar a la cuina quan tots es feien un panxó de riure.

—El Percy només fa dues setmanes que va aprovar —va dir el George—. D’ençà que li van donar el carnet, aparet cada matí a la cuina, només per fer el fatxenda.

Van sentir passos al corredor i l’Hermione i la Ginny van entrar a la cuina, pàl·lides i amb cara d’adormides.

—Per què ens hem hagut de llevar tan d’hora? —va preguntar la Ginny, fregant-se els ulls, abans d’asseure’s a taula.

—Perquè haurem de caminar una bona estona —va respondre el senyor Weasley.

—Caminar? —va fer el Harry—. Anirem caminant a l’estadi?

—I ara! Està molt lluny! —va exclamar el senyor Weasley somrient—. Només haurem de caminar un tros. El que passa és que és molt difícil reunir un grup gran de bruixots sense cridar l’atenció dels muggles. Quan viatgem, sempre hem d’anar amb molt de compte, i en una ocasió com aquesta encara més…

—George! —va cridar la senyora Weasley en to amenaçador, i tots van fer un bot.

—Què? —va fer el George, en un to innocent que no va enganyar ningú.

—Què tens a la butxaca?

—Res!

—Mentider!

La senyora Weasley va apuntar a la butxaca del George amb la vareta i va fer: «Appropinquet!».

Unes quantes boles de colors llampants van sortir de la butxaca del George, que va intentar capturar-les al vol sense èxit, i van anar a parar directament a la mà de la senyora Weasley, que ja les esperava.

—Us vam dir que les llencéssiu! —va exclamar la senyora Weasley furiosa, mostrant el que sens dubte eren més Llamins Perllongallengua—. Us vam dir que no les volíem veure més, aquestes boles! Vinga, buideu-vos les butxaques! Tots dos!

Va ser una escena incòmoda; era obvi que els bessons havien intentat endur-se tants Llamins com els fos possible, de manera que la senyora Weasley va haver d’usar l’Encantament Atraient per trobar-los tots.

—Appropinquet! Appropinquet! Appropinquet! —cridava, i anaven sortint Llamins dels llocs més insospitats, com ara el folro de la jaqueta del George o la vora dels texans del Fred.

—Ens hem passat sis mesos treballant en aquests caramels! —va suplicar el Fred a la seva mare mentre ella els llençava a les escombraries.

—Doncs bona manera de malgastar sis mesos! —va xisclar ella—. No m’estranya que els GNOM us anessin tan malament!

Entre una cosa i l’altra, quan van marxar l’ambient estava una mica enrarit. La senyora Weasley encara treia foc pels queixals quan es va acomiadar del senyor Weasley amb un petó, és clar que no estava ni de bon tros tan enfadada com els bessons, que havien agafat les motxilles i havien marxat sense dir-li res.

—Passeu-vos-ho molt bé! —va dir la senyora Weasley—. I comporteu-vos! —va cridar cap a les esquenes llunyanes dels bessons, que no es van girar ni li van respondre res—. Cap al migdia us enviaré el Bill, el Charlie i el Percy —li va dir al senyor Weasley quan ell, el Harry, el Ron, l’Hermione i la Ginny van començar a creuar el jardí rere el Fred i el George.

Feia fresca i la lluna encara brillava al cel. Només una pinzellada de verd difuminat en l’horitzó a la seva dreta indicava que s’acostava l’alba. El Harry, que estava pensant en els milers de bruixots que anirien a veure la final del mundial, va alleugerir el pas per atrapar el senyor Weasley.

—I com ens ho farem per arribar tots allà sense que els muggles notin res? —li va preguntar.

—S’ha hagut de fer un esforç organitzatiu descomunal —va sospirar el senyor Weasley—. El problema és que es preveu l’assistència d’uns cent mil bruixots i, per suposat, no tenim cap emplaçament màgic per encabir-los a tots. Hi ha llocs a què els muggles no poden accedir, però imagina’t cent mil bruixots a la ronda d’Alla o a l’andana nou i tres quarts. Així que vam haver de buscar un camp obert abandonat i posar-hi tants encanteris anti-muggles com poguéssim. Tota la Conselleria hi treballa des de fa mesos. Per començar, hem hagut d’esglaonar les arribades. La gent que té les entrades més barates hi ha hagut d’anar amb quinze dies d’antelació. Uns pocs han fet servir el transport dels muggles, però en cap cas podíem col·lapsar-los els autobusos i els trens… Recorda que vénen bruixots d’arreu del món. Alguns hi aparetran, és clar, però hem hagut d’habilitar una zona d’aparetratge segura, lluny de qualsevol muggle. Em sembla que l’han situat en un bosc que hi ha a prop. I per a aquells que no volen aparetre, o no poden, hi ha els portarreus, que són uns objectes que transporten bruixots a una hora predeterminada. Els portarreus tenen l’avantatge que poden transportar grans grups de gent. N’han posat dos-cents en punts estratègics de tota la Gran Bretanya, i el que ens queda més a prop és al cim del Stoatshead Hill. És on anem ara.

El senyor Weasley va assenyalar una gran massa fosca que hi havia darrere el poble d’Ottery St Catchpole.

—I quina mena d’objectes són els portarreus? —va preguntar el Harry encuriosit.

—Poden ser qualsevol cosa —va respondre el senyor Weasley—. Objectes que passin desapercebuts, és clar, perquè no és qüestió que els muggles els agafin i es posin a jugar-hi… Coses que ells creguin que són escombraries…

Van baixar fatigosament el camí fosc i fangós que portava al poble enmig d’un silenci destorbat tan sols pel soroll que feien en caminar. Mentre creuaven el poble, el cel es va començar a esclarir i el negre de tinta es va diluir en blau fosc. El Harry tenia les mans i els peus glaçats. El senyor Weasley no parava de mirar el rellotge.

Quan van començar a pujar per Stoatshead Hill, ensopegant de tant en tant amb un cau de conill o relliscant amb manats de gespa, van haver de deixar de parlar perquè es van quedar sense alè. El Harry respirava amb dificultat i les cames se li havien començat a engarrotar quan finalment es va acabar la pujada.

—Uff! —va esbufegar el senyor Weasley. Es va treure les ulleres i se les va netejar amb el jersei—. Hem pujat molt bé. Encara tenim deu minuts…

L’Hermione va arribar l’última a la plana, amb la mà al fetge.

—Ara només hem de trobar el portarreu —va dir el senyor Weasley, i es va tornar a posar les ulleres per mirar al seu voltant—. No deu ser gaire gran… Som-hi…

Es van separar per buscar-lo. Però no havien passat ni dos minuts que un crit va trencar el silenci.

—Arthur, és aquí! És aquí, fill, l’hem trobat!

A l’altra banda de la plana es distingia contra el cel estelat la silueta de dues persones espigades.

—Amos! —va fer el senyor Weasley dirigint-se amb un somriure cap a l’home que havia cridat. La resta el van seguir.

El senyor Weasley va donar la mà a un bruixot amb una barba castanya espessa i les galtes vermelles que duia una bota vella i florida a l’altra mà.

—Gent, us presento l’Amos Diggory —va dir el senyor Weasley—. Treballa al Departament de Regulació i Control d’Éssers Màgics. El seu fill Cedric ja el coneixeu, oi?

El Cedric Diggory era un noi de disset anys extraordinàriament bell. Era capità i caçador de l’equip de quidditch de Hufflepuff, una de les residències de Hogwarts.

—Hola! —va fer el Cedric mirant-se’ls a tots. Tots li van respondre «Hola!» excepte el Fred i el George, que es van limitar a fer un gest amb el cap. Encara no li havien perdonat que els guanyés el primer partit del curs anterior.

—Com ha anat la pujada? Heu hagut de caminar molt? —va preguntar el pare del Cedric.

—No, no gaire —va dir el senyor Weasley—. Vivim als afores d’aquell poble. I vosaltres?

—Nosaltres ens hem hagut de llevar a les dues, oi, Ced? La veritat és que seré feliç el dia que es tregui el carnet d’aparetre. Però bé… No em puc queixar… El Mundial de Quidditch! No me’l perdria ni per un sac de galeons… Que és, si fa o no fa, el que valen les entrades. És clar que, pel que veig, a mi no m’ha sortit car… —L’Amos Diggory es va mirar afablement els tres nois Weasley, el Harry, l’Hermione i la Ginny—. Són tots teus, Arthur?

—No, no, no, només els pèl-rojos —va dir el senyor Weasley, assenyalant els seus fills—. Aquesta és l’Hermione, una amiga del Ron; i el Harry, un altre amic…

—Per les barbes de Merlí! —va exclamar l’Amos Diggory amb els ulls oberts com taronges—. El Harry? El Harry Potter?

—Mmm… Sí… —va fer el Harry.

El Harry ja estava acostumat que la gent el mirés encuriosida el primer cop, estava acostumat que tothom es quedés embadalit mirant-li la cicatriu en forma de llamp que tenia al front, però sempre se sentia incòmode.

—El Ced ens ha parlat de tu —va dir l’Amos Diggory—. Ens ha explicat el partit de quidditch que vau jugar… I jo li dic: Ced, això ho podràs explicar als teus néts… Vas guanyar el Harry Potter!

El Harry no va saber què dir, i es va quedar callat. El Fred i el George van tornar a arrufar les celles. El Cedric semblava una mica avergonyit.

—Pare, el Harry va caure de l’escombra —va murmurar—. T’ho vaig dir… Va ser un accident…

—Sí, però tu no vas caure de l’escombra, oi? —va puntualitzar amistosament l’Amos, fent-li uns copets al seu fill a l’esquena—. Sempre tan modest, el nostre Ced, sempre tan cavaller… Però va guanyar el millor, i estic convençut que el Harry pensa el mateix, oi que sí, Harry? Un va caure de l’escombra, l’altre no. No cal ser un geni per saber qui vola millor!

—Ja deu ser l’hora —va dir el senyor Weasley, neguitós, consultant un altre cop el rellotge—. Amos, ha de venir algú més?

—No. Els Lovegood ja fa una setmana que hi són, i els Fawcett no van aconseguir entrades —va respondre el senyor Diggory—. Em sembla que ja no hi ha més bruixots en aquesta zona…

—Que jo sàpiga, no —va dir el senyor Weasley—. Falta un minut… Més val que ens preparem.

Es va girar cap al Harry i l’Hermione i va afegir:

—L’únic que heu de fer és tocar el portarreu. Amb un dit n’hi ha prou…

Tots nou es van apinyar, amb gran dificultat degut a les enormes motxilles que duien, al voltant de la bota vella que subjectava l’Amos Diggory.

I allà es van quedar drets en un cercle tancat, esperant, mentre una brisa freda escombrava la plana. Ningú deia res. I de sobte el Harry va pensar que estranya li semblaria l’escena a qualsevol muggle que passés per allà… Nou persones, entre elles dos adults, aferrats a una bota vella ronyosa en la foscor, esperant…

—Tres… —va fer el senyor Weasley a mitja veu, mirant de reüll el rellotge—. Dos… Un…

I acte seguit el Harry va sentir com si l’estiressin endavant del melic. Ja no tocava de peus a terra, notava que el Ron i l’Hermione eren al seu costat, colze a colze; tots viatjaven a gran velocitat en una espiral de vent i de colors; tenia el dit índex enganxat a la bota com si fos un imant i aleshores…

Va aterrar dret; el Ron va ensopegar i tots dos van anar a parar a terra; el portarreu li va caure a prop del cap amb força.

El Harry va alçar la vista. El senyor Weasley, el senyor Diggory i el Cedric estaven drets, tot i que molt despentinats; la resta eren tots a terra.

—Portarreu de les cinc i set provinent de Stoatshead Hill —va dir una veu.





7. Gepp i Mauch


El Harry es va desempallegar del Ron i es va posar dret. Havien arribat a una espècie d’erm emboirat en què no hi havia res. Davant seu tenien dos bruixots que semblaven cansats i malhumorats. Un d’ells duia un gran rellotge daurat, l’altre, un rotllo de pergamí llarguíssim i una ploma. Tots dos anaven vestits de muggles, però se’ls notava que era el primer cop que ho feien: l’home que duia el rellotge portava un vestit de xeviot amb uns xancles que li arribaven al genoll; el seu company duia una faldilla escocesa i un ponxo.

—Bon dia, Basil —va saludar el senyor Weasley. Va recollir la bota i l’hi va entregar al bruixot de la faldilla escocesa, que la va llançar dintre una caixa que tenia al darrere en què s’hi amuntegaven tot de portarreus usats, com ara un diari vell, una llauna buida i una pilota de futbol punxada.

—Bon dia, Arthur —va fer el Basil, pesarós—. Avui tens festa, oi? Quina sort que teniu alguns… Nosaltres portem aquí tota la nit… Més val que us aparteu, a un quart de sis ens arriba un grup de la Selva Negra… Però espera, que et diré on tens la parcel·la… Weasley… Weasley… —Va consultar la llista del pergamí—. És cap allà, a uns quatre-cents metres. Al primer tancat que trobareu. L’encarregat del càmping és el senyor Roberts. Diggory… Segon tancat… Pregunteu pel senyor Payne.

—Gràcies, Basil —es va acomiadar el senyor Weasley, i va fer un gest als altres perquè el seguissin.

Van començar a caminar per l’erm sense veure-s’hi gaire de tanta boira com hi havia. Uns vint minuts després van albirar una caseta de pedra al costat d’una tanca, rere la qual el Harry va advertir les formes fantasmagòriques de centenars i centenars de tendes de campanya, que s’estenien pel pendent suau d’un gran tancat fins a l’horitzó del bosc. Es van acomiadar dels Diggory i es van acostar a la porta de la caseta.

A la porta hi havia un home que es mirava les tendes. El Harry es va adonar immediatament que aquell era l’únic muggle de debò que hi havia en uns quants quilòmetres a la rodona. Quan els va sentir acostar-se, l’home es va girar.

—Bon dia! —va dir el senyor Weasley amb entusiasme.

—Bon dia! —va fer el muggle.

—El senyor Roberts?

—Jo mateix —va dir el senyor Roberts—. I vostè?

—Som els Weasley. Vam reservar dues parcel·les fa dos dies…

—Ah, sí —va fer el senyor Roberts, consultant una llista que tenia penjada a la porta—. Són aquelles d’allà, al costat del bosc. Una nit, només?

—Sí, en principi, sí —va dir el senyor Weasley.

—Li va bé pagar-m’ho ara, doncs? —va preguntar el senyor Roberts.

—Ah! Sí… És clar… —va fer el senyor Weasley. Es va allunyar una mica de la caseta i li va fer un senyal al Harry perquè s’hi acostés—. Harry, ajuda’m —li va dir a mitja veu, i es va treure un feix de bitllets de muggle de la butxaca—. Aquest és de deu? Sí, és clar, aquí té el numeret… I aquest, de cinc?

—De vint —el va corregir el Harry baixet, conscient que el senyor Roberts tenia l’antena posada.

—Ah, sí, ara ho veig… Aquests paperets són tan estranys…

—Que són estrangers? —li va preguntar el senyor Roberts al senyor Weasley quan va tornar amb els bitllets adequats.

—Estrangers? —va fer el senyor Weasley, sorprès.

—No és el primer que té problemes amb els diners —va respondre el senyor Roberts, escodrinyant el senyor Weasley de prop—. Fa deu minuts han vingut un parell que em volien pagar amb unes monedes d’or grans com plats.

—De debò? —va fer el senyor Weasley, neguitós.

El senyor Roberts va furgar dins una capsa metàl·lica per donar-li el canvi.

—Mai havia tingut tanta gent —va dir de sobte, i va tornar a mirar-se el tancat emboirat—. Hem tingut centenars de reserves. Normalment la gent apareix sense avisar…

—Carai —va fer el senyor Weasley, amb la mà llesta perquè li donés el canvi, però el senyor Roberts no l’hi va donar.

—És curiós —va continuar ell, pensívol—. Ha vingut gent de tot arreu. Hi ha un munt d’estrangers. I no només estrangers… Hi ha cada element… N’hi ha un que va amb una faldilla escocesa i un ponxo…

—I no es pot anar així? —va fer el senyor Weasley ansiosament.

—Sembla que sigui… No sé… Com una espècie d’aplec estrany… —va dir el senyor Roberts—. Jo diria que es coneixen i que celebren alguna cosa…

Just en aquell moment un bruixot amb bombatxos va aparèixer del no-res a la porta de la caseta.

—Obliterar! —va cridar bruscament, apuntant al senyor Roberts amb la vareta.

Al senyor Roberts se li van desenfocar els ulls, va deixar d’arrufar les celles i es va quedar mig absent. El Harry va reconèixer els símptomes de la modificació de memòria.

—Aquí té un mapa del càmping —li va dir el senyor Roberts al senyor Weasley, inofensiu com un xai—, i el canvi.

—Moltes gràcies —va dir el senyor Weasley.

El bruixot dels bombatxos els va acompanyar a la porta del tancat. Semblava exhaust, duia una barba de tres dies i bosses als ulls. Quan van ser prou lluny del senyor Roberts, li va dir al senyor Weasley en veu baixa:

—Aquest home ens ha portat molts problemes. Per mantenir-lo a ratlla li hem de fer deu sortilegis de pèrdua de memòria al dia. I, a sobre, el Ludo Gepp no ens ajuda gens. Es passeja pel campament parlant de bales i bombes a crits, passant-se pel forro totes les precaucions envers els muggles. Déu meu, quines ganes tinc que s’acabi això. Bé, fins després, Arthur. I va desaparetre.

—El senyor Gepp no és el cap del Departament de Jocs i Esports Màgics? —va preguntar la Ginny, sorpresa—. No hauria de ser més prudent que ningú?

—Sí, hauria de ser-ho —va dir el senyor Weasley, somrient, i va obrir camí cap al terreny d’acampada—, però el Ludo sempre s’ha pres les precaucions d’una manera una mica… diguem-ne «laxa». De totes maneres, el Departament d’Esports no pot tenir un cap més entusiasta. Va estar a la selecció anglesa de quidditch, i va ser el millor batedor dels Wimboume Wasps.

Van creuar amb dificultat el camp emboirat, que estava ple a vessar de tendes, la majoria de les quals eren gairebé normals. Era evident que els seus propietaris s’havien esforçat de valent perquè semblessin al més muggle possible, però tot i així se’ls havia escapat alguna xemeneia, un penell, o una campana a l’entrada. A més, de tant en tant es trobaven alguna tenda tan òbviament màgica que el Harry no es va sorprendre que el senyor Roberts sospités alguna cosa. A mig camí en van veure una feta de retalls de seda que semblava un palau en miniatura, amb paons de debò guardant l’entrada. Una mica més endavant van passar una tenda de tres pisos amb uns quants torrellons; i poc després una altra que tenia un jardí amb un estany, una font i un rellotge de sol.

—Sempre passa el mateix —va dir el senyor Weasley, somrient—. Quan ens ajuntem, n’hi ha que no poden evitar fer el fatxenda. Mireu, aquell és el nostre lloc.

Havien arribat al punt més alt del camp, a la vora del bosc, on hi havia un espai lliure amb un cartell clavat a terra que deia «Güeaslei».

—Tenim el millor lloc de tots! —va exclamar el senyor Weasley, tot content—. L’estadi és just darrere el bosc, no podem ser més a prop —va descarregar la motxilla—. Bé, doncs —va continuar, exaltat—, no està permès fer màgia perquè som massa bruixots en terra de muggles, així que hem de plantar les tendes a mà! No pot ser difícil… Els muggles ho fan sempre així… Harry, què hem de fer?

El Harry no havia anat mai d’acampada; els Dursley no l’havien dut mai de vacances: sempre el deixaven amb la senyora Figg, una veïna vella. Però, tot i així, el Harry i l’Hermione van esbrinar on anaven la majoria dels pals i claus i, malgrat que el senyor Weasley feia més nosa que servei perquè anava amb la maça d’una banda a l’altra com un nen amb sabates noves, al final van aconseguir muntar aquell parell de velles tendes canadenques per a dues persones.

Tots es van enretirar unes passes per admirar el treball que havien fet. El Harry va pensar que ningú hauria dit que era obra de bruixots; el problema era que quan arribessin el Bill, el Charlie i el Percy, serien deu. L’Hermione també es va adonar d’això i es va mirar el Harry en senyal de complicitat, mentre el senyor Weasley entrava a la primera tenda de quatre grapes.

—Estarem una mica estrets —va cridar des de dins—, però em sembla que ens ho podrem manegar. Entreu!

El Harry es va ajupir, va entrar a la tenda i va quedar bocabadat. Es trobava en un apartament d’un dormitori amb cuina i bany i una decoració passada de moda que curiosament era del mateix estil que la de casa de la senyora Figg; les cadires, que eren totes de diferents mares, estaven cobertes amb tapets de ganxet, i feia una forta pudor de gats.

—Bé, no seran gaires dies —va dir el senyor Weasley, que es va eixugar el front amb un mocador i es va mirar les quatre lliteres que hi havia a l’habitació—. Me l’ha deixat el Perkins, un company de feina. Ara ja no va massa d’acampada; el pobre té lumbago.

Va agafar la tetera, que estava coberta de pols, i la va destapar.

—Necessitem aigua…

—En aquest mapa que ens ha donat el muggle hi ha marcada una font —va dir el Ron, que havia entrat a la tenda després del Harry, i no estava gens impressionat per les dimensions que feia l’interior—. És a l’altra punta del campament.

—Bé, doncs, per què no vas amb el Harry i l’Hermione a buscar una mica d’aigua? —El senyor Weasley li va donar la tetera i un parell de cassoles—. La resta anirem a buscar llenya per fer un foc.

—Pare, hi ha una cuina —va objectar el Ron—, per què no…?

—Ron, hem de prendre precaucions envers els muggles! —el va interrompre el senyor Weasley—. Quan els muggles van d’acampada, cuinen en focs de llenya a l’aire lliure! Els he vist molts cops!

Després de fer una ullada a la tenda de les noies, que era una mica més petita que la dels nois però no feia pudor de gats, el Harry, el Ron i l’Hermione se’n van anar a buscar la font amb la tetera i les cassoles.

Ara que el sol començava a sortir i la boira escampava, podien admirar la ciutat de tendes en tota la seva extensió. Els van posar a caminar per una de les fileres, mirant al seu entorn entusiasmats. Fins aleshores el Harry no havia estat conscient del gran nombre de bruixes i bruixots que hi havia al món; mai s’havia plantejat si n’hi havia a d’altres països.

Els companys d’acampada s’estaven començant a llevar. Els primers a fer-ho eren els que tenien criatures; el Harry mai havia vist bruixots tan joves. Al costat d’una gran tenda en forma de piràmide hi havia ajupit un nen petit que no tenia més de dos anys, jugant amb una vareta a empènyer un llimac que hi havia a la gespa. El llimac s’estava inflant tant que ja semblava una salsitxa. Quan van arribar on era el nen, la seva mare va sortir corrent de la tenda.

—Kevin, quantes vegades t’ho hauré de repetir? La. Vareta. Del. Pare. No. Es. Toca! Ecs!

Havia trepitjat el llimac i l’havia fet rebentar. Van seguir endavant i l’esbroncada de la mare els va acompanyar una bona estona, barrejada amb els crits del nen «Bitxo esclafat! Bitxo esclafat!».

Una mica més endavant van veure dues bruixetes poc més grans que el Kevin muntades en unes escombres de joguina que només s’alçaven el necessari perquè freguessin la gespa humida de rosada amb els peus. Un bruixot de la Conselleria que les havia descobert s’hi va acostar i va passar pel costat del Harry, el Ron i l’Hermione murmurant, distret:

—Déu meu! A plena llum del dia! I els pares dormint, és clar…

Pertot arreu veien bruixots adults que sortien de les tendes i començaven a fer-se l’esmorzar. Alguns miraven furtivament al seu voltant i conjuraven focs amb la vareta; d’altres encenien llumins amb expressió incrèdula, com si dubtessin que aquell sistema pogués funcionar. Van veure tres bruixots africans vestits de color blanc que conversaven seriosament asseguts al voltant d’un foc de flames de color violeta en què rostien alguna cosa semblant a un esquirol, mentre que un grup de bruixes nord-americanes de mitjana edat feia safareig sota una pancarta plena de lluentons que havien penjat entre dues tendes i que deia: «Institut de Bruixes de Salem». De les tendes que passaven sortien converses en llengües estranyes i, tot i que no entenien el que deien, era evident que tothom estava frenètic.

—Són els meus ulls, o és que de sobte tot s’ha tornat de color verd? —va preguntar el Ron.

No eren els ulls del Ron. Havien arribat a un grup de tendes que estaven totalment recobertes de trèvols, de manera que semblaven turonets amb formes estranyes sorgits de la terra. A l’interior de les que estaven obertes s’hi veien cares somrients. I just en aquell moment van sentir que algú els cridava per darrere.

—Harry! Ron! Hermione!

Era el Seamus Finnigan, un company seu de Gryffindor que també faria quart. Estava assegut davant d’una de les tendes cobertes de trèvols amb una dona de cabells pèl-rojos clars que havia de ser la seva mare i el seu millor amic, el Dean Thomas, que també era de Gryffindor.

—Us agrada la decoració? —els va preguntar el Seamus, somrient, quan el Harry, el Ron i l’Hermione s’hi van acostar—. A la Conselleria no li fa gens de gràcia.

—I per què no hem de poder mostrar els nostres colors? —va intervenir la senyora Finnigan—. Hauríeu de veure què han penjat els búlgars a les seves tendes. Suposo que anireu a favor d’Irlanda, oi? —va afegir, mirant-los a tots tres amb ulls brillants.

Després de jurar-li i perjurar-li que recolzarien Irlanda, es van tornar a posar en marxa i aleshores el Ron va reconèixer:

—Apa que podíem dir una altra cosa, envoltats d’aquella gent.

—Em pregunto què deuen tenir els búlgars a les tendes —va dir l’Hermione.

—Doncs anem a veure-ho —va suggerir el Harry, assenyalant un gran grup de tendes que hi havia sota la bandera vermella, verda i blanca de Bulgària.

Aquelles tendes no havien estat ornamentades amb plantes, sinó que a totes sense excepció penjava el mateix pòster, el pòster d’un rostre sorrut amb unes celles negres molt espesses. Evidentment, el rostre es movia, però tan sols pestanyejava i arrufava les celles.

—El Krum —va dir el Ron.

—Què? —va fer l’Hermione.

—El Krum! —va exclamar el Ron—. És el Viktor Krum, el caçador de Bulgària!

—Fa cara de pocs amics —va apuntar l’Hermione, mirant-se la infinitat de Krums que pestanyejaven i arrufaven les celles.

—Cara de pocs amics?! —va clamar el Ron al cel—. I a qui li importa quina cara faci? És extraordinari. I, a més, és molt jove, deu tenir uns divuit anys. Ja el veureu aquesta nit, és un geni.

A la font hi havia cua. El Harry, el Ron i l’Hermione es van afegir al final, just darrere de dos homes que discutien acaloradament. Un d’ells era un bruixot vell que duia una camisa de dormir molt llarga estampada amb flors. Era obvi que l’altre era un bruixot de la Conselleria: li oferia al primer uns pantalons a ratlles i estava a punt de posar-se a plorar d’exasperació.

—Archie, sisplau, sigues bon noi i posa’t els pantalons. No pots anar així, el muggle de la porta ja té prou motius de sospita…

—Me la vaig comprar a una botiga de muggles —va al·legar el bruixot vell, obstinat—. Els muggles s’ho posen.

—Sí, Archie, però només les dones; els homes porten això —va replicar el bruixot de la Conselleria, i li va mostrar els pantalons.

—No me’ls penso posar —va insistir l’Archie, indignat—. Gràcies, però les meves parts també han de respirar.

A l’Hermione li va agafar un atac de riure tan incontrolable que va haver de sortir de la cua i no hi va poder tornar fins que l’Archie va agafar l’aigua i va marxar.

Caminant més lentament a causa del pes de l’aigua, van fer el camí de tornada. Aquí i allà van veure més cares conegudes: altres alumnes de Hogwarts amb les seves famílies. El Marc Roure, que tot just havia deixat Hogwarts i fins aleshores era capità de l’equip de quidditch de Gryffindor, va portar el Harry a la tenda dels seus pares per presentar-los-hi i li va dir molt emocionat que acabava de fitxar pel Puddlemere United de jugador de reserva. Després els va aturar l’Ernie MacMillan, un alumne de quart de Hufflepuff; i més enllà van veure la Xo Xang, una noia molt bonica que jugava de caçadora a l’equip de Ravenclaw. La Xo va saludar el Harry de lluny amb un somriure, i el Harry es va tirar un munt d’aigua per sobre en tornar-li el gest. Per fer que el Ron abandonés el seu riure burleta, el Harry es va apressar a assenyalar un gran grup d’adolescents que no coneixien.

—Qui són aquells? —va preguntar—. No són de Hogwarts, oi?

—Suposo que deuen anar a alguna escola estrangera —va dir el Ron—. Sé que n’hi ha més, però no he conegut mai ningú que anés a cap altra. Fa un munt de temps el Bill tenia un amic per correspondència que anava a l’escola al Brasil… Van voler fer un intercanvi, però els pares no van poder permetre’s pagar-li el viatge. L’amic es va enfadar un munt quan li va dir que no hi aniria i li va enviar un barret maleït que va fer que al Bill se li encongissin les orelles.

El Harry va riure, però no va expressar la sorpresa que li causava saber que hi havia més escoles de bruixeria. Va pensar que, amb tanta gent d’altres països al campament, havia estat un ximple de no adonar-se abans que Hogwarts no podia ser l’única. Va mirar l’Hermione, que no semblava gens sorpresa. Sens dubte ho devia saber perquè ho havia llegit en algun llibre.

—Heu trigat molt —va dir el George quan finalment van arribar a la tenda dels Weasley.

—És que ens hem trobat un munt de gent —va respondre el Ron, i va deixar l’aigua a terra—. Encara no heu encès el foc?

—El pare està jugant amb els llumins —va dir el Fred.

El senyor Weasley no tenia gens de sort amb el foc, però no es podia dir que no ho hagués intentat. Estava assegut a terra envoltat de llumins trencats, i semblava que s’ho estigués passant bomba.

—Uups! —va fer, quan va aconseguir encendre’n un, que va deixar caure de la sorpresa.

—Deixi’m que n’hi ensenyi, senyor Weasley —va dir l’Hermione amablement, i li va agafar la capsa per mostrar-li com es feia.

Finalment van aconseguir encendre el foc, tot i que encara van haver d’esperar una altra hora abans no va ser prou calent per cuinar-hi res. Però no els va importar, hi havia un munt de coses per distreure’s mentre esperaven. Aparentment havien plantat la tenda al carrer principal del campament, perquè no paraven de passar membres de la Conselleria que anaven amunt i avall i saludaven el senyor Weasley en passar. El senyor Weasley feia el comentari de la jugada, sobretot pel Harry i l’Hermione; els seus fills ja coneixien prou bé la Conselleria.

—Aquell era el Cuthbert Mockridge, cap del Comitè d’Enllaç amb els Gòblins… Aquest que ve ara és el Gilbert Wimple, que treballa al Comitè d’Encanteris Experimentals. Déu n’hi do el temps que fa que porta aquelles banyes… Hola Arnie… Arnold Peasegood; obliterador… Membre d’una patrulla del Departament de Reversió de Màgia Accidental… I aquells són el Bode i el Croaker… Són indicibles…

—Què ha dit que són?

—Indicibles, del Departament de Misteris; treballen en afers d’alta seguretat. No tinc ni idea de què fan…

Per fi el foc va estar llest i tot just començaven a fer els ous i les salsitxes quan el Bill, el Charlie i el Percy van aparèixer pel bosc.

—Acabem d’aparetre, pare! —va cridar el Percy—. Oh, que bé, esteu fent el dinar!

A mig dinar, el senyor Weasley es va alçar per saludar somrient un home que se’ls acostava amb pas lleuger.

—Heus aquí l’home estrella! Ludo!

El Ludo Gepp era sens dubte la persona que cridava més l’atenció de totes les que el Harry havia vist fins al moment, incloent l’Archie i la seva camisa de dormir florejada. Portava un vestit de quidditch llampant de ratlles horitzontals grogues i negres amb una vespa enorme estampada al pit. Feia pinta de ser un home fort vingut a menys; el vestit li anava molt just a l’alçada de la panxa, que segurament no devia ser tan protuberant en l’època en què jugava a la selecció anglesa de quidditch. Tenia el nas aixafat (el Harry va pensar que li devia haver trencat una bala), però aquells ulls blaus rodons, els cabells curts rossos i el clotet a les galtes feien que semblés un nen massa crescut.

—Bon dia! —els va saludar el Gepp tot content. Caminava com si tingués molles als peus i era evident que se sentia com un nen amb sabates noves—. Com va, Arthur? —va dir, gairebé sense alè, quan va arribar on eren—. Quin dia que fa, eh? Quin dia tan meravellós! No podem demanar més! Tindrem una nit clara… Cap entrebanc en els preparatius… Ja ho tinc gairebé tot fet!

Un grup de bruixots de la Conselleria van passar, ullerosos, corrent darrere seu en direcció a un foc clarament màgic que feia saltar espurnes de color violeta a cinc metres d’alçada.

El Percy es va aixecar ràpidament a saludar. El fet que desaprovés la manera com Ludo Gepp dirigia el seu departament no treia que volgués fer-li bona impressió.

—Ludo, et presento el meu fill Percy —va dir el senyor Weasley amb un somriure—. Acaba d’entrar a la Conselleria. I aquest és el Fred. No, perdona, és el George… El Fred és aquell. I aquests són el Bill, el Charlie, el Ron, la meva filla Ginny… I els amics del Ron: l’Hermione Granger i el Harry Potter.

El Gepp va trigar una mica a reaccionar, però després els seus ulls van fer el clàssic moviment cap a la cicatriu que el Harry tenia al front.

—Nois —va continuar el senyor Weasley—, us presento el Ludo Gepp. Ja us n’he parlat, és ell qui ens ha aconseguit aquestes entrades tan bones que tenim…

El Gepp va somriure i va fer un gest amb la mà com dient que no havia estat res.

—Arthur, vols fer alguna aposta pel partit? —va preguntar esperançat, sacsejant-se les butxaques del vestit, que semblaven plenes de monedes d’or—. El Roddy Pontner ha apostat que Bulgària marcaria primer… Li he ofert una bona contrapartida… I és que el trio encistellador d’Irlanda està imparable… I la petita Agatha Timms s’ha jugat el cinquanta per cent de la seva piscifactoria d’anguiles que el partit duraria una setmana.

—Bé, doncs —va fer el senyor Weasley—. Aviam… Un galeó que guanya Irlanda.

—Un galeó? —El Ludo Gepp va semblar decebut, però es va recobrar a l’instant—. Molt bé, molt bé… Algú més vol apostar?

—Són massa joves per jugar —va dir el senyor Weasley—. A la Molly no li agradaria que…

—Nosaltres ens juguem trenta-set galeons, quinze sickles i tres knuts —va dir el Fred, i ell i el George van treure ràpidament tots els diners que tenien— que Irlanda guanya, però el Viktor Krum caça la papallona. Ah, i hi afegim una vareta d’enganyifa.

—Us hauria de fer vergonya. Mira que donar al senyor Gepp una de les vostres porqueries… —va xiuxiuejar el Percy; però al Gepp no li va semblar que allò fos cap porqueria; ben al contrari, la seva cara de nen va brillar de content quan va agafar la vareta al Fred i es va posar a riure quan es va transformar en un pollastre.

—Genial! Fa un munt de temps que no en veig cap de tan ben feta! Us en dono cinc galeons!

El Percy es va quedar clavat amb cara de sorpresa i desaprovació.

—Nois —va murmurar el senyor Weasley—, no vull que jugueu… Són els vostres estalvis… A la mare…

—Arthur, no siguis esgarriacries! —va exclamar amb veu de tro el Ludo Gepp, remenant-se les butxaques—. Ja són prou grans per saber què fan! Voleu apostar que Irlanda guanyarà però el Krum caçarà la papallona? No teniu gaires opcions, nois, no, cap ni una… Us ofereixo una excel·lent contrapartida per l’aposta… I hi afegim cinc galeons per la vareta d’enganyifa, d’acord?

El senyor Weasley va restar impotent mirant com el Ludo Gepp treia una llibreteta i una ploma i anotava els noms dels bessons.

—Gràcies —va dir el George quan el Gepp li va donar el rebut de pergamí, que es va guardar a la butxaca del vestit.

El Gepp es va tornar a dirigir al senyor Weasley molt animat.

—Us fa res fer-me un te? Estic buscant el Barty Mauch. El meu col·lega búlgar m’està donant molts problemes, i no entenc una paraula del que diu. El Barty m’aniria la mar de bé: parla més de cent cinquanta llengües.

—El senyor Mauch? —va intervenir el Percy, emocionat, abandonant la rígida expressió de censura que duia a la cara—. En parla més de dues-centes! Sirenià, goblinès, trolès…

—Qualsevol pot parlar trolès —va dir el Fred amb desdeny—. L’únic que has de fer és assenyalar amb el dit i grunyir.

El Percy li va llançar una mirada assassina i va atiar el foc amb força per tornar a fer bullir l’aigua de la tetera.

—Ludo, en saps res de la Berta Noca? —va preguntar el senyor Weasley quan el Gepp es va asseure a la gespa.

—Res de res —va dir el Gepp sense donar-hi importància—. Ja tornarà. Pobra Berta… Té una memòria de marmita foradada i no té sentit de l’orientació. Estic convençut que s’ha perdut i que apareixerà a l’octubre a l’oficina pensant-se que encara som al juliol.

—I per què no envies algú a buscar-la? —va suggerir el senyor Weasley mentre el Percy donava al Gepp la tassa de te.

—Això mateix diu el Barty Mauch —va dir el Gepp amb cara d’innocent—, però en aquests moments no ens ho podem permetre. Parlant del rei de Roma! Barty!

Davant del foc acabava d’aparetre un bruixot que era a les antípodes del Ludo Gepp. El Gepp estava esparracat a la gespa amb el seu vestit de vespa; el Barty Mauch era un home gran, recte i tibat que portava una americana i uns pantalons impecablement planxats i una corbata. La ratlla que s’havia fet als cabells curts i canosos no era natural de tant perfecta i semblava que es tallés el bigotet amb un regle. Duia les sabates molt ben polides. El Harry va comprendre a l’instant per què el Percy l’idolatrava; i és que el Percy creia que les normes s’han de seguir al peu de la lletra, i el senyor Mauch havia seguit la norma de vestir-se com els muggles amb tanta pulcritud que semblava un director de banc. El Harry va pensar que ni tan sols el tiet Vernon hauria pogut descobrir què era en realitat.

—Seu amb nosaltres, Barty —va dir el Ludo entusiàsticament fent uns copets a terra amb la mà.

—No, gràcies, Ludo —va dir el Mauch lleugerament impacientat—. T’he estat buscant per tot arreu. Els búlgars volen que afegim dotze seients a la llotja.

—Ah! Així és això el que volen? —va fer el Gepp—. Em pensava que l’home volia que li deixés unes pinces. Té un accent que Déu n’hi do…

—Senyor Mauch! —va exclamar el Percy sense alè, i li va fer una mitja reverència que va fer que semblés un geperut—. Vol una tassa de te?

—Oh —va fer el senyor Mauch, mirant-se sorprès el Percy—. Sí, gràcies, Weatherby.

El Fred i el George es van ennuegar. El Percy es va posar vermell i va desaparèixer amb la tetera.

—Ah, Arthur, també volia parlar amb tu —va dir el senyor Mauch dirigint la seva mirada penetrant al senyor Weasley—. Alí Bashir està en peu de guerra. Vol discutir amb tu sobre l’embargament de catifes voladores que vas ordenar.

El senyor Weasley va sospirar profundament.

—La setmana passada li vaig enviar un mussol per explicar-l’hi. Si no l’hi he explicat mil cops, l’hi he explicat dos mil: la Llei de protecció d’objectes estableix que les catifes són objectes de muggles, i per tant no poden ser sotmeses a cap mena d’encanteri. Tan difícil és d’entendre?

—No —va fer el Mauch, prenent la tassa de te que li oferia el Percy—. Però està desesperat per poder exportar al nostre país.

—És clar que les catifes no arribaran mai a substituir les escombres a la Gran Bretanya —va intervenir el Gepp.

—Alí està convençut que en el mercat hi ha demanda per un vehicle familiar —va dir el senyor Mauch—. Recordo que el meu avi tenia una Catifastora de dotze places… Això era abans que es prohibissin les catifes, és clar.

Va parlar com si volgués que a tothom li quedés ben clar que cap dels seus avantpassats havia desobeït mai la llei.

—Què, molt enfeinat, Barty? —va preguntar el Gepp, alegre.

—Bastant —va respondre el senyor Mauch, secament—. Organitzar portarreus a cinc continents no és cap broma, Ludo.

—Suposo que teniu ganes que s’acabi tot això, oi? —va dir el senyor Weasley.

El Ludo Gepp es va mostrar sorprès.

—Ganes que s’acabi? Mai m’ho havia passat tan bé! És clar que no es pot dir que ens esperin unes vacances, oi Barty? Quan s’acabi això n’haurem d’organitzar una altra de bona…

El senyor Mauch va mirar el Gepp amb reprovació.

—Es va acordar no fer-ho públic fins que tots els detalls estiguessin…

—Els detalls, els detalls! —va fer el Gepp, escampant la paraula en l’aire com si fos un núvol de mosquits—. Ja han arribat a un acord! Ja l’han firmat! Al cap i a la fi aquests nois ho sabran ben aviat: tindrà lloc a Hogwarts…

—Ludo, ens hem de reunir amb els búlgars —el va tallar el senyor Mauch—. Gràcies pel te, Weatherby.

Va tornar la tassa intacta al Percy i va esperar que el Ludo s’aixequés; el Gepp es va alçar fent l’últim glop de te amb les butxaques plenes d’or dringuejant.

—Fins després! —va dir—. Ens trobarem a la llotja… Faré de comentarista! —Es va acomiadar de tothom amb la mà, el Barty Mauch va fer un gest amb el cap i tots dos van desaparetre.

—Pare, què és el que tindrà lloc a Hogwarts? —va preguntar el Fred a l’acte—. De què parlaven?

—Ho sabreu d’aquí a molt poc —va respondre el senyor Weasley amb un somriure.

—És informació confidencial i no es pot revelar fins que la Conselleria no ho cregui oportú —va dir el Percy tibat—. El senyor Mauch ha fet bé de no voler explicar-ho.

—Per què no calles, Weatherby? —va dir el Fred.

A mesura que avançava la tarda, l’ambient festiu es va anar estenent sobre el campament com si fos un núvol. Al vespre, el tranquil aire estiuenc va començar a agitar-se amb impaciència i, quan la nit va caure com una cortina sobre els milers de bruixots expectants, els últims vestigis de dissimulació van desaparèixer: la Conselleria va claudicar davant el que era inevitable i va deixar de lluitar contra els senyals evidents de màgia que afloraven per tot arreu.

A cada tres passes aparetien venedors que muntaven paradetes o arrossegaven carretons plens de mercaderies fabuloses. Hi havia escarapel·les lluminoses —verdes per Irlanda, vermelles per Bulgària— que cantaven els noms dels jugadors, barrets punteguts de color verd coberts de trèvols dansaires, bufandes de Bulgària amb lleons que rugien de debò, banderes de tots dos països que cantaven els respectius himnes nacionals quan se les feia onejar; hi havia reproduccions de la Raigdefoc que volaven de veritat i figuretes col·leccionables dels jugadors famosos que es passejaven pel palmell de la mà, lluint-se.

—M’he passat tot l’estiu estalviant la setmanada per a avui —li va dir el Ron al Harry mentre es passejaven amb l’Hermione per les parades comprant records. El Ron es va comprar un barret amb trèvols dansaires i una gran escarapel·la verda, però també una figureta del Viktor Krum, el caçador búlgar. El Krum en miniatura anava amunt i avall pel palmell del Ron, grunyint a l’escarapel·la verda que portava al pit.

—Ei, mireu allò! —va exclamar el Harry avançant cap a una parada plena a vessar d’unes coses que semblaven binocles de llautó, però que tenien un munt de botons i de rodetes.

—Omniocles —va dir el venedor tot orgullós—. Et permeten repetir les jugades… congelar l’acció… i, si cal, t’expliquen els moviments. Deu galeons la peça, una ganga…

—Tant de bo no m’hagués comprat tot això! —va exclamar el Ron, assenyalant el barret amb trèvols dansaires i mirant-se els omniocles amb desig.

—Doni-me’n tres —va demanar-li el Harry al bruixot.

—No, Harry, tant és —va dir el Ron posant-se vermell. Li feia una mica de vergonya que el Harry, que havia heretat una petita fortuna dels seus pares, tingués molts més diners que ell.

—Això val pel regal de Nadal —li va respondre el Harry, i va posar uns omniocles a les seves mans, i uns altres a les de l’Hermione— dels propers deu anys.

—D’acord —va fer el Ron, amb un somriure—. Moltíssimes gràaacies, Harry —va fer l’Hermione—. Jo compraré els programes…

I amb els moneders considerablement més lleugers, van tornar a les tendes. El Bill, el Charlie i la Ginny també duien escarapel·les verdes, i el senyor Weasley portava una bandera irlandesa. El Fred i el George no s’havien comprat res perquè havien donat al Gepp tot l’or que tenien.

I aleshores va ressonar un gong que provenia de l’altra banda del bosc i immediatament van aparèixer als arbres uns llums d’oli vermells i verds que indicaven el camí cap a l’estadi.

—Ja és l’hora! —va exclamar el senyor Weasley, tan exaltat com qualsevol altre—. Vinga, som-hi!





8. La final del mundial de quidditch


Amb el senyor Weasley al capdavant i ben contents amb les seves compres, tots van enfilar cap al bosc seguint el camí il·luminat pels llums d’oli. Sentien el brogit de milers de persones al seu voltant, que anaven cridant, rient i cantant. Aquell ambient enfebrit era molt contagiós i el Harry no podia evitar somriure. Van caminar pel bosc durant vint minuts, parlant i fent broma, fins que finalment van arribar a l’altra banda i es van trobar als peus d’un estadi gegantesc.

—Hi caben cent mil persones —va informar el senyor Weasley veient la cara d’al·lucinat que feia el Harry—. Cinc-cents operaris de la Conselleria hi han estat treballant tot l’any. Hi han posat Fetilleria Foragita-muggles en tots i cada un dels racons. Si algun muggle s’hi acosta, de sobte recorda que tenia una cita urgent i se’n va corrents… —va afegir, orgullós, i els va conduir cap a l’entrada més pròxima, que ja estava envoltada d’una munió de bruixes i bruixots que cridaven.

—Seients de tribuna! —va exclamar la bruixa de la Conselleria que hi havia a la porta en comprovar les entrades—. I a la llotja! Tot recte, Arthur; pugeu per les escales fins a dalt de tot. Les escales de l’estadi estaven cobertes amb catifes de color violeta. Van pujar cap dalt amb la resta de la multitud, que a poc a poc s’anava filtrant per les portes que hi havia a dreta i esquerra i que duien a les graderies. El grup del senyor Weasley va continuar pujant fins que va arribar al final de l’escala i es va trobar a la petita llotja situada al punt més alt de l’estadi, exactament al centre de la tribuna. A la llotja hi havia dues fileres de deu seients de color violeta amb incrustacions de pa d’or i el Harry, que va entrar a la primera filera seguint els Weasley, va mirar a baix i va contemplar una escena impressionant.

Cent mil bruixots es disposaven a ocupar els seus seients en unes graderies que pujaven per nivells al voltant d’un camp de forma ovalada. Tot estava banyat d’una misteriosa llum daurada que emanava del propi estadi. El terreny de joc semblava suau com el vellut des de l’alçada en què es trobaven. A cada extrem del camp hi havia tres perxes de quinze metres d’alçada amb una cistella a la punta; just davant seu, gairebé a l’altura dels ulls del Harry, hi havia una pissarra gegant en què una colossal mà invisible escrivia i esborrava unes lletres daurades. El Harry la va observar i es va adonar que era publicitat.

La Borinot, una escombra pera tota la família: segura, robusta i amb alarma bronzidora antirobatori incorporada. Lleva-desgavells Màgics de la Senyora Mery: No pain, no stain! Draps vells Vestits de pura màgia Londres, París, Hogsmeade…

El Harry va deixar de mirar la pissarra i es va girar per veure qui més hi havia a la llotja. De moment estava buida; només hi havia un ésser petit assegut al penúltim seient de la fila del darrere. L’ésser, que tenia les cames tan curtes que li sortien en línia recta del seient, portava un drap de cuina en forma de toga i s’amagava la cara amb les mans. Aquelles orelles llargues de ratpenat li resultaven familiars…

—Dobby? —va fer el Harry, incrèdul. L’ésser va aixecar el cap i va separar els dits, de manera que el Harry li va veure els enormes ulls marrons i el nas, que tenia la mateixa forma i mida que un tomacot. No era el Dobby…

Però era evident que era un elf domèstic com el Dobby, a qui el Harry havia alliberat dels seus antics amos, la família Malfoy.

—El senyor ha dit «Dobby»? —va xisclar l’elf entre els dits. La seva veu encara era més aguda que la del Dobby. Era un fil de veu tremolós i estrident, i el Harry va sospitar (tot i que és molt difícil de dir en un elf) que era femella. El Ron i l’Hermione es van girar encuriosits perquè, tot i que el Harry els havia parlat molt del Dobby, mai l’havien arribat a conèixer. Fins i tot el senyor Weasley es va girar, interessat.

—Ho sento —li va dir el Harry a l’elf—. M’he equivocat, em pensava que ens coneixíem.

—La Winky també coneix el Dobby, senyor! —va xisclar l’elf. S’amagava la cara com si li fes mal la llum, tot i que la llotja no estava gens il·luminada—. Sóc la Winky, senyor… I vostè, senyor… —Els seus ulls marrons es van fer grans com plats de cafè quan li va veure la cicatriu—. Vostè sens dubte és el Harry Potter!

—Sí —va fer el Harry.

—Senyor, el Dobby parla molt sovint de vostè! —va dir, abaixant les mans una miqueta, amb cara de por.

—Com està? —va preguntar el Harry—. Com porta la llibertat?

—Oh, senyor —va fer la Winky movent el cap—, oh, senyor, no s’ofengui, senyor, però la Winky no creu que li fes cap favor quan el va alliberar.

—Per què? —va preguntar el Harry, sorprès—. Què li passa?

—La llibertat li està pujant al cap, senyor —va dir la Winky amb tristesa—. Té idees que no van amb el seu rang, senyor. I no troba feina, senyor.

—Per què? —va preguntar el Harry.

La Winky va abaixar la veu mitja octava i va murmurar:

—Vol cobrar la feina, senyor.

—Cobrar? —va fer el Harry, sorprès—. I per què no hauria de cobrar?

La Winky es va horroritzar amb la idea i va tornar a tancar els dits una mica, de manera que tornava a tenir la cara mig tapada.

—Els elfs domèstics no cobren, senyor! —va dir amb un xisclet ofegat—. No, no, no! La Winky li diu al Dobby, li diu: «El Dobby ha de buscar-se una bona família i posar seny». Se’n va tot el dia de festa, senyor, i això és impropi d’un elf domèstic. I la Winky li diu: «Si el Dobby continua de gresca, acabarà davant el Departament de Regulació i Control d’Éssers Màgics, com si fos un goblin qualsevol».

—Bé, ja era hora que es divertís una mica —va assenyalar el Harry.

—Els elfs domèstics no s’han de divertir, senyor —va afirmar la Winky amb la cara tapada—. Els elfs domèstics han de fer el que se’ls ordena. La Winky no suporta les alçades, senyor —va mirar a la barana de la llotja i va empassar saliva—, però el seu amo l’envia a la llotja i ella hi va.

—Per què t’ha fet venir, si sap que no suportes les alçades? —va preguntar el Harry arrufant les celles.

—L’amo… L’amo vol que li guardi el seient, senyor. Té molta feina —va dir la Winky, inclinant el cap sobre el seient buit que tenia al costat—. A la Winky li agradaria ser a la tenda de l’amo, senyor, però la Winky fa el que li manen; la Winky és una bona elf domèstica.

Va tornar a mirar a la barana de la llotja amb molta por i va amagar els ulls. El Harry es va girar cap als altres.

—Així que això és un elf domèstic… —va murmurar el Ron—. Quines bestioles més estranyes…

—El Dobby encara era més estrany —va dir el Harry amb ardor.

El Ron va treure els omniocles i va començar a provar-los per observar la gent que hi havia a l’altra banda de l’estadi.

—Que guapo! —va exclamar després de prémer el botó de repetició de jugades—. Puc fer que l’home aquell es furgui el nas un altre cop… I un altre cop… I un altre…

Entretant, l’Hermione, entusiasmada, feia un cop d’ull al programa, que tenia les cobertes de vellut i una borla de seda.

—«Abans del partit els equips ens obsequiaran amb una desfilada de les seves mascotes» —va llegir en veu alta.

—Oh, això sempre està molt bé! —va exclamar el senyor Weasley—. Els equips porten éssers curiosos de la seva terra per fer una mica d’espectacle.

A poc a poc la llotja es va anar omplint de gent. Durant la mitja hora següent, el senyor Weasley no va parar de saludar bruixots que òbviament havien de ser molt importants. El Percy es va aixecar amb tanta freqüència que semblava que s’hagués assegut sobre un eriçó. Quan va arribar Cornelius Fudge, el conseller d’Afers Màgics, el Percy li va fer una reverència tan gran que li van caure les ulleres a terra i se li van trencar. Avergonyit, les va arreglar amb un gest de vareta i a partir de llavors ja no es va alçar més, però va començar a mirar-se el Harry amb gelosia perquè Cornelius Fudge l’havia saludat molt amistosament. Es coneixien, i Fudge li havia donat la mà com a un fill, li havia preguntat com estava i li havia presentat els bruixots que l’acompanyaven.

—Li presento el Harry Potter —va dir cridant al conseller búlgar, que duia un vestit de bruixot de vellut negre amb passamà d’or i semblava no entendre aquella llengua estrangera—. El Harry Potter! No em digui que no sap qui és! El noi que va sobreviure a l’Innominable! No pot ser que no ho sàpiga!

De sobte, el bruixot búlgar va veure la cicatriu del Harry i es va posar a farfallejar com un boig, assenyalant-la amb el dit.

—Sabia que ho acabaria entenent —li va dir el Fudge al Harry, pesarós—. Sóc un desastre per a les llengües, sempre he de cridar el Barty Mauch en aquestes situacions. Ah, veig que la seva elf domèstica li està guardant un seient… Bona pensada! Aquests maleïts búlgars volen quedar-se amb els millors llocs… Ah, i aquí tenim el Lucius!

El Harry, el Ron i l’Hermione es van girar a l’acte. En aquell moment entraven a la segona fila, en direcció a tres seients que encara eren buits, ni més ni menys que els antics amos del Dobby: el Lucius Malfoy, el seu fill Draco, i una dona que sens dubte era la seva mare.

El Harry i el Draco Malfoy eren enemics des del primer viatge en tren a Hogwarts. El Draco era un noi de cara pàl·lida i punteguda, molt ros, i s’assemblava molt al seu pare. La seva mare, també rossa, era alta i prima i hauria estat bonica si no fos per l’expressió de fàstic de la cara.

—Ah, Fudge! —va fer el senyor Malfoy, allargant el braç per saludar el conseller d’Afers Màgics—. Com està? Em sembla que no coneix la meva dona, Narcisa… Ni el meu fill Draco…

—Encantat. Encantat —els va dir Fudge, somrient, i fent-li una petita reverència a la senyora Malfoy—. Permetin-me que els presenti el senyor Oblansk… O Obalonsk… O el que sigui. És el conseller d’Afers Màgics búlgar, i no entén paraula, així que tant és. Qui més hi ha per aquí…? Suposo que coneix l’Arthur Weasley…

Es va produir un moment de gran tensió. El senyor Weasley i el senyor Malfoy es van mirar i el Harry va recordar amb nitidesa l’últim cop que s’havien trobat cara a cara: havia estat a la llibreria Gargots i Nibres, i s’havien barallat. Els ulls grisos i freds del senyor Malfoy es van mirar el senyor Weasley de dalt a baix i després van repassar la filera sencera.

—Déu meu, Arthur —va dir en veu baixa—. Què t’has hagut de vendre per comprar tantes entrades a la llotja? Perquè és evident que amb casa teva no n’hi ha prou…

Fudge, que no l’escoltava, va dir:

—Arthur, el Lucius acaba de fer una donació molt i molt generosa a l’Hospital de Malalties i Lesions Màgiques de Sant Mungo. Per això l’he convidat personalment.

—Que… que interessant —va dir el senyor Weasley amb un somriure forçat.

El senyor Malfoy es va tornar a mirar l’Hermione, que es va posar una mica vermella, però li va aguantar la mirada amb fermesa. El Harry sabia perfectament per quin motiu el senyor Malfoy feia aquella cara de pomes agres: els Malfoy es vantaven de ser de sang pura i consideraven inferior qualsevol persona que fos descendent de muggles, com ara l’Hermione. Però, davant els nassos del conseller d’Afers Màgics, el senyor Malfoy no es va atrevir a dir res. Es va mirar el senyor Weasley per sobre l’espatlla i va continuar de camí cap als seients. El Draco es va mirar el Harry, el Ron i l’Hermione amb menyspreu i es va asseure entre els seus pares.

—Gossos sarnosos —va murmurar el Ron quan el Harry, l’Hermione i ell es van tornar a girar cap al camp. Acte seguit el Ludo Gepp va aparèixer a la llotja.

—Tothom a punt? —va preguntar, amb la seva cara rodona i lluent com un formatge d’Edam enorme i exaltat—. Conseller, podem començar?

—Quan vulguis, Ludo —va respondre Fudge satisfet.

El Ludo va treure immediatament la vareta, va apuntar-se a la boca i va dir: «Sonorus!». Aleshores va parlar per sobre del brogit de la gent que omplia l’estadi de gom a gom; la seva veu ressonava per la grada i arribava a tots els racons:

—Senyors i senyores… Benvinguts! Benvinguts a la final del quatre-cents vint-i-dosè Mundial de Quidditch!

Els espectadors van xisclar d’alegria, es van posar a aplaudir i van fer onejar les banderes, de manera que els himnes dels dos països es van afegir a la gatzara. La pissarra gegant que tenien davant va esborrar l’últim anunci («Caramels de Tots els Gustos de Bertie Bott: un risc a cada llepada!») i ara mostrava el marcador: Bulgària: 0; Irlanda: 0.

—I ara, sense més preàmbuls, els presento les mascotes de l’equip de Bulgària!

La banda dreta de la grada, que era un bloc compacte de color escarlata, va esclatar amb fervor.

—Em pregunto què deuen haver portat —va dir el senyor Weasley, inclinant el cos cap endavant—. Aaah! —Es va treure ràpidament les ulleres i se les va netejar amb el vestit—. Veles!

—Què…?

Però en aquell instant un centenar de veles van entrar al camp i la pregunta del Harry va quedar immediatament resposta. Les veles eren dones… Les dones més belles que el Harry havia vist mai… Només que no eren —no podien ser— humanes. Això el va descol·locar i durant una estona va estar preguntant-se què eren, què era el que feia que la seva pell brillés com la lluna o que els seus cabells d’or blanc onegessin, si no feia vent… Però aleshores va començar la música, i el Harry va deixar de preocupar-se per si eren humanes. De fet, ja res no el preocupava.

Les veles s’havien posat a ballar i el Harry havia perdut el cap. L’únic que importava en aquells moments eren les veles, perquè si deixaven de ballar passarien coses horribles…

I mentre les veles ballaven, cada cop més ràpid, al cap emboirat del Harry van començar a prendre cos uns pensaments forassenyats. Volia fer alguna cosa impressionant, en aquell mateix moment. Saltar des de la llotja al camp semblava una bona idea… Però, seria prou impressionant?

—Harry, què carai fas? —va sentir que deia l’Hermione en la distància.

La música va parar. El Harry va pestanyejar. Estava dret amb una cama penjant de la barana. Al seu costat, el Ron semblava que s’anés a tirar d’un trampolí.

Tot l’estadi es va posar a xiular. La gent no volia que les veles marxessin. El Harry tampoc no ho volia i, per suposat, animaria l’equip de Bulgària. Es va preguntar per què portava un gran trèvol verd clavat al pit. Entretant, el Ron s’anava traient els trèvols del barret sense saber ben bé què feia. El senyor Weasley li va treure el barret amb un somriure.

—Quan Irlanda hi hagi dit la seva —va assegurar— ho voldràs.

—Eh? —va fer el Ron bocabadat, amb els ulls fixos en les veles, que s’havien enretirat als marges del camp.

L’Hermione va fer un «uuuh!» de reprovació. Va agafar el Harry i el va fer tornar al seient.

—De debò que… —va dir.

—I ara, si són tan amables d’alçar les varetes… —va anunciar la veu del Ludo Gepp—. Les mascotes de l’equip d’Irlanda!

A l’acte va aparèixer un gran cometa verd i daurat que va sobrevolar el cel de l’estadi. Hi va fer la volta i aleshores es va dividir en dos cometes més petits que es van dirigir cap a les perxes.

De sobte un arc iris va creuar el cel i va unir les dues boles de llum. La gentada va fer «Ooooh!» i «Aaaah!», com si estigués en una exhibició de castells de foc. Aleshores l’arc iris es va dissipar i les boles de llum es van unir; van formar un gran trèvol brillant, que es va elevar en el cel i va començar a passejar-se per sobre la grada deixant caure una espècie de pluja daurada…

—Genial! —va fer el Ron quan el trèvol els va passar per sobre i els va llançar un munt de monedes d’or. El Harry va mirar amunt cap al trèvol i es va adonar que de fet el formaven milers i milers d’homes barbuts diminuts que duien una armilla vermella i una llàntia d’oli que irradiava llum verda o daurada.

—Leprechauns! —va exclamar el senyor Weasley per sobre del tumultuós aplaudiment de la gent, molta de la qual encara era sota els seients buscant més monedes.

—Té! —va saltar el Ron, contentíssim, i va donar al Harry un grapat de monedes d’or—. Pels omniocles! Ara m’hauràs de fer un regal per Nadal, ha, ha!

El gran trèvol es va esvair, els leprechauns van aterrar suaument al camp i es van asseure amb les cames creuades a la banda contrària a les veles per mirar el partit.

—I ara, senyors i senyores, donarem la benvinguda a l’equip de Bulgària! L’equip búlgar presenta l’alineació següent: Dimitrov!

Una figura escarlata muntada en una escombra que es movia tan ràpid que se la veia borrosa va sortir al camp i els seguidors búlgars la van rebre amb grans aplaudiments.

—Ivanova!

Una altra figura escarlata va sortir volant al terreny de joc.

—Zograf! Levski! Vulchanov! Volkov! Iiiiiiii… Krum!

—És ell, és ell! —va cridar el Ron, seguint el vol de Krum amb els omniocles; el Harry es va apressar a enfocar els seus.

El Viktor Krum era un noi prim, de cabells foscos i rostre malaltís que tenia el nas aquilí i les celles espesses. Semblava un ocell depredador desmesurat. Resultava difícil creure que només tenia divuit anys.

—I ara donarem la benvinguda a l’equip d’Irlanda! —va anunciar el Gepp—. Format per: Connolly! Ryan! Troy! Mullet! Moran! Quigley! Iiiiii… Lynch!

Set figures verdes van sortir com exhalacions al terreny de joc; el Harry va fer girar una rodeta que hi havia a un costat dels omniocles i les va fer alentir fins que va poder llegir-los els noms brodats en plata a l’esquena i «Raigdefoc» escrit a les escombres.

—I, des d’Egipte, arriba l’àrbitre que dirigirà l’encontre.

Ni més ni menys que el president de la Federació Internacional de Quidditch, Hassan Mustafà!

Un bruixot petitet i esquifit, completament calb però amb un bigoti que rivalitzava amb el del tiet Vernon, i que duia un vestit daurat que feia conjunt amb l’estadi, va sortir caminant al camp. Sota el bigoti li sobresortia un xiulet platejat; amb una mà carregava una caixa de fusta i amb l’altra la seva escombra. El Harry va fer girar un altre cop la rodeta que controlava la velocitat per tornar-la a la real i va observar com Mustafà muntava l’escombra i obria la caixa; quatre pilotes es van enlairar: la bomba vermella, les dues bales negres i —el Harry la va veure un instant abans que desaparegués— la minúscula i alada papallona daurada. Mustafà també es va enlairar i va xiular l’inici del partit.

—El partit acaba de començar! —va xisclar el Gepp—. Mullet és la primera a agafar la bomba! La passa a Troy! Ara a Moran! Dimitrov intercepta! Torna cap a Mullet! Troy! Levski! Moran!

Allò era quidditch en estat pur. El Harry no havia vist mai res de semblant: premia els omniocles amb tanta força que es clavava les ulleres al pont del nas. La velocitat dels jugadors era increïble; els encistelladors es passaven la bomba tan ràpid que el Gepp amb prou feines tenia temps de cantar-ne els noms. El Harry va tornar a fer girar la rodeta d’alentir que hi havia a la dreta dels omniocles, va prémer el botó d’explicació de les jugades de la part superior i es va posar a veure el partit a velocitat lenta mentre que a les lents apareixien paraules en lletres brillants de color violeta i els crits d’animació de la gentada li ressonaven a l’oïda.

«Formació d’atac de Hawkshead», va llegir als omniocles quan observava els tres encistelladors irlandesos que volaven enganxats —Troy al centre, una mica més avançat que Mullet i Moran— amenaçant la posició dels búlgars.

Aleshores Troy va fer com si s’enlairés i així va aconseguir desfer-se de l’encistelladora búlgara Ivanova, i va deixar caure la bomba perquè l’agafés Moran; el Harry va llegir «Porskoff Ploy» als omniocles. Però un dels batedors búlgars, Volkov, va colpejar amb força una bala que passava per allà i amb allò va interceptar la trajectòria de Moran, que es va haver d’ajupir per esquivar la bala i va perdre la bomba; Levski, que volava per sota, la va agafar…

—Troy inaugura el marcador! —va cridar el Gepp, i l’estadi es va convertir en un clam d’eufòria—. Deu a zero per a Irlanda!

—Com? —va fer el Harry sorprès, mirant al seu voltant a través dels omniocles—. Però si la bomba la té Levski!

—Harry, si no mires el partit a velocitat real, et perdràs un munt de coses! —li va cridar l’Hermione, que botava a sobre del seient i movia els braços com una boja mentre Troy feia una volta d’honor al camp. El Harry va mirar per sobre els omniocles i va veure que els leprechauns que miraven el partit des de la banda s’havien enlairat i havien tornat a formar el gran trèvol brillant. A l’altra banda del camp, les veles se’ls miraven empipades. Furiós amb ell mateix, quan es va reprendre el joc el Harry va fer girar la rodeta cap a la posició de velocitat real. El Harry sabia prou de quidditch per adonar-se que els encistelladors d’Irlanda eren extraordinaris. S’entenien a la perfecció; tant que, per la manera com es posicionaven al camp, semblava que es llegissin el pensament. L’escarapel·la que el Harry duia al pit no parava de cridar-ne els noms: «Troy! Mullet! Moran!». En deu minuts Irlanda ja havia marcat dos cops més, de manera que guanyava per trenta a zero, cosa que els seguidors verds van celebrar amb una sorollosa onada de crits i aplaudiments.

El joc es va accelerar, i també es va endurir. Volkov i Vulchanov, els batedors búlgars, colpejaven les bales amb totes les seves forces cap als encistelladors irlandesos i començaven a impedir que fessin algunes de les seves millors jugades: dos cops es van veure obligats a dispersar-se i finalment Ivanova va aconseguir trencar les files contràries, va eludir el porter Ryan i va marcar la primera cistella de Bulgària.

—Tapeu-vos les orelles! —va xisclar el senyor Weasley quan les veles van començar a ballar per celebrar-ho. El Harry a més a més va tancar els ulls perquè volia seguir concentrat en el partit. Uns segons més tard es va aventurar a mirar el camp. Les veles havien deixat de ballar i Bulgària tornava a tenir possessió de la bomba.

—Dimitrov! Levski! Dimitrov! Ivanova! Atenció! —seguia locutant Gepp.

A cent mil bruixots se’ls va tallar la respiració alhora quan els dos caçadors, Krum i Lynch, es van deixar caure en picat entre els encistelladors a tanta velocitat que semblava que s’haguessin llançat des d’un avió sense paracaigudes. El Harry va seguir la caiguda amb els omniocles, forçant els ulls per mirar de trobar la papallona…

—Xocaran! —va cridar l’Hermione al costat del Harry.

I tenia part de raó… A l’últim moment Viktor Krum va redreçar l’escombra i va evitar la caiguda. En canvi, Lynch va xocar contra el terra amb un patapflum que es va sentir per tot l’estadi. Els seguidors irlandesos van protestar molt enfadats.

—Ximple! —es va lamentar el senyor Weasley—. El Krum t’ha fintat!

—Temps mort! —va anunciar el Gepp—. Els maggessos entren al terreny de joc per examinar Adam Lynch!

—Es recuperarà, només ha quedat fora de combat per una estona! —li va assegurar el Charlie a la Ginny, que s’ho mirava recolzada a la barana, horroritzada—. Que és el que volia Krum, és clar!

Ràpidament, el Harry va prémer els botons de repetició i comentari de jugades dels omniocles, va girar la rodeta de la velocitat i se’ls va tornar a posar.

Va tornar a veure la caiguda lliure de Krum i Lynch a càmera lenta.

«Finta de Wronsld: estratagema perillós del caçador», deien les lletres brillants de color violeta de les lents. Va veure que Krum, concentrat de valent, evitava la caiguda, mentre que Lynch queia de morros a terra i aleshores ho va entendre: Krum no havia vist la papallona, tan sols volia que Lynch el seguis. El Harry mai no havia vist volar ningú d’aquella manera; no semblava que anés enfilat en una escombra: es movia amb tanta naturalitat que semblava un ocell. El Harry va tornar els omniocles a posició normal i va enfocar Krum. Volava en cercles per sobre de Lynch, a qui els maggessos intentaven reanimar amb litres de poció. El Harry va enfocar Krum de més a prop i va veure que escodrinyava el camp des d’una alçada de trenta metres. Estava aprofitant el temps que Lynch trigava a reanimar-se per buscar la papallona sense interferències.

Finalment Lynch es va posar dret, fet que els seguidors verds van celebrar amb un gran aplaudiment. Va muntar la Raigdefoc i es va enlairar. La seva recuperació va donar a Irlanda una nova embranzida. Quan Mustafà va xiular la represa del partit, els encistelladors van tornar a l’atac amb una tècnica que no es podia comparar amb res que el Harry hagués vist fins aleshores.

Quinze ràpids i furiosos minuts després, Irlanda havia encistellat deu cops més, de manera que guanyava per 130 a 10, i el joc cada vegada es tornava més brut.

Mullet va sortir un altre cop disparada cap a les perxes amb la bomba ben aferrada sota el braç, però aleshores Zograf, el porter búlgar, va sortir a interceptar-li el pas. Tot va succeir tan ràpid que el Harry no sabia del cert què havia passat, només que els seguidors irlandesos van saltar dels seients i que el xiulet llarg i eixordador de Mustafà indicava que havia estat falta.

—Mustafà crida l’atenció del porter búlgar per «bloqueig»: ús violent dels colzes —va explicar el Gepp als espectadors furiosos—. I, efectivament, hi ha penal a favor d’Irlanda!

Els leprechauns, que quan havien fet falta a Mullet s’havien enlairat com un eixam de vespes lluminoses, es van reunir per formar les paraules «Ha, ha, ha!». A l’altra banda del camp, les veles es van alçar, es van enretirar els cabells amb un gest malhumorat i es van posar a ballar de nou.

Els germans Weasley i el Harry es van tapar les orelles immediatament però l’Hermione, a qui no li calia, li va estirar la mànega. El Harry es va girar i ella li va destapar l’orella, exasperada.

—Mira l’àrbitre! —va exclamar, rient per sota el nas.

El Harry va mirar el camp. Hassan Mustafà havia aterrat davant les veles i, certament, es comportava d’una manera ben estranya: treia múscul i s’afinava el bigoti.

—Això és intolerable! —va exclamar el Ludo Gepp, tot i que es notava que ho trobava molt graciós—. Que algú faci despertar l’àrbitre!

Un maggès va creuar el camp corrents tapant-se les orelles amb les mans i li va clavar un cop de peu a la cama. Mustafà va tornar en si i el Harry, que tornava a mirar pels omniocles, va veure que estava molt avergonyit i que escridassava les veles, que havien deixat de ballar i feien un posat rebel.

—Senyores i senyors, sembla que Mustafà ha expulsat les mascotes de l’equip búlgar! —va explicar el Gepp—. Això no havia succeït mai! Oh, oh, sembla que les coses es compliquen…

I, efectivament, les coses es van complicar. Volkov i Vulchanov, els batedors búlgars, van aterrar al costat de Mustafà i es van posar a discutir amb ell fervorosament, assenyalant els leprechauns, que havien format un altre «Ha, ha, ha!» en senyal de triomf. Però Mustafà no volia saber res del que deien els búlgars; va alçar la mà d’una manera que indicava clarament que volia que s’enlairessin i, com que ells s’hi van negar, va fer sonar dos cops el xiulet.

—Dos penals a favor d’Irlanda! —va anunciar el Gepp. Els seguidors búlgars van protestar enfurismats—. Més val que Volkov i Vulchanov tornin a muntar les escombres… I, sí… S’enlairen… Troy agafa la bomba…

El joc es va reprendre amb molta més duresa que abans. Els batedors dels dos equips jugaven sense pietat; en especial Volkov i Vulchanov, que feien cops de bat en l’aire sense que els importés gaire si tocaven una bala o un cap. Dimitrov es va llançar sobre Moran, que duia la bomba, i una mica més i la fa caure de l’escombra.

—Falta! —van rugir els seguidors irlandesos, que es van alçar en senyal de protesta: una onada verda va omplir la grada.

—Falta! —va repetir el Ludo Gepp amb la veu ampliada amb màgia com si fos un eco—. Dimitrov ha xocat contra Moran… L’ha envestida deliberadament… I això hauria de ser penal… L’àrbitre el xiula!

Els leprechauns s’havien tornat a enlairar i aquest cop havien format una mà gegantesca que feia un gest molt groller cap a les veles. En veure-ho, les veles van perdre el control. Van envair el terreny de joc i van començar a llançar una espècie de boles de foc cap als leprechauns. Observant a través dels omniocles, el Harry es va adonar que ja no eren ni remotament belles. Ben al contrari, el rostre se’ls estava transformant en el d’un ocell amb un bec afilat i cruel i els sortien unes ales escatades i llargues de les espatlles…

—Ja veieu, nois —va cridar el senyor Weasley per sobre la cridòria de la gent—, per què l’aparença física no és l’únic que compta!

Un munt de funcionaris de la Conselleria van sortir a separar les veles dels leprechauns sense gaire èxit; però la batalla campal que tenia lloc al terreny de joc no afectava la que es produïa a l’aire. El Harry mirava a un cantó i a l’altre a través dels omniocles, seguint la bomba, que canviava de mans a la velocitat d’un llamp…

—Levski… Dimitrov… Moran… Troy… Mullet… Ivanova… Un altre cop Moran… Moran… I Moran aconsegueix marcar!

Però els crits d’eufòria dels seguidors irlandesos van quedar sufocats pels xisclets de les veles, les explosions que sorgien de les varetes dels funcionaris de la Conselleria i els brams furiosos dels búlgars.

El joc es va reprendre ràpidament. Levski duia la bomba, la va passar a Dimitrov…

Però Quigley, un dels batedors irlandesos, va colpejar una bala que li havia passat pel costat i la va llançar amb totes les seves forces cap a Krum, que no es va ajupir prou ràpid. El va tocar de ple a la cara.

Els seguidors búlgars es van queixar. Semblava que Krum s’havia trencat el nas, hi havia sang per tot arreu, però Hassan Mustafà no va xiular res. S’havia distret, i el Harry ho va entendre perfectament: una de les veles li havia llançat una bola de foc i li havia encès l’escombra.

El Harry volia que s’adonés que el Krum s’havia fet mal; tot i que anava a favor d’Irlanda, Krum era el millor jugador del partit. I segur que el Ron pensava el mateix.

—Que aturin el joc! No pot jugar així!

—Mireu el Lynch! —va cridar el Harry. I és que el caçador irlandès s’havia llançat en picat i el Harry estava convençut que allò no era cap finta de Wronski; allò era de veritat…

—Ha vist la papallona! —va exclamar—. L’ha vist! Mireu-lo!

Una bona part dels espectadors s’havia adonat del que estava passant; una onada verda dels seguidors irlandesos es va aixecar dels seients per animar el seu caçador… que duia Krum enganxat als talons. El Harry no entenia com s’hi veia, anava deixant un reguitzell de sang al seu pas, però estava a punt d’atrapar Lynch en aquell vol en picat cap a terra…

—Xocaran contra terra! —va xisclar l’Hermione.

—No, no xocaran! —va bramar el Ron.

—El Lynch sí! —va cridar el Harry.

I tenia raó. Per segon cop, Lynch es va donar un cop fortíssim contra terra i una horda de veles furioses se li va llançar al damunt.

—La papallona… On és la papallona? —cridava el Charlie des de l’altra punta de la filera de seients.

—L’ha capturat! El Krum l’ha capturat! S’ha acabat el partit! —va cridar el Harry.

Krum s’enlairava suaument cap al cel amb el puny alçat i un espurneig d’or a la mà; duia el vestit vermell tot tacat de sang que li havia caigut del nas.

El marcador anunciava amb lletres brillants «Bulgària: 160 -Irlanda: 170» per sobre els caps de la gent, que encara no havia entès el que havia passat. Però lentament, com un gran jumbo a punt d’enlairar-se, el brogit dels seguidors irlandesos va anar incrementant, fins que es va produir l’explosió de joia.

—Irlanda ha guanyat! —va anunciar el Gepp, que estava tan desconcertat pel final sobtat del partit com els seguidors irlandesos—. Krum ha caçat la papallona! Però Irlanda ha guanyat el partit! Déu meu, ningú esperava un final així!

—Però per què ha caçat la papallona? —va cridar el Ron, fent bots d’alegria, aplaudint amb els braços alçats—. El molt burro ha fet que s’acabés el partit quan Irlanda portava cent seixanta punts d’avantatge!

—Sabia que mai aconseguirien reduir distàncies —va respondre el Harry per sobre la cridòria, també aplaudint amb totes les seves forces—. Els encistelladors irlandesos eren massa bons… Ha volgut que el partit s’acabés a la seva manera, això és tot…

—Ha estat molt valent, oi? —va dir l’Hermione, inclinant-se endavant per veure aterrar Krum mentre una munió de maggessos s’obria camí com podia entre la batalla campal de leprechauns i veles per arribar fins on era ell—. Fa una pinta terrible…

El Harry va tornar a agafar els omniocles. Era difícil saber què estava passant al camp perquè els leprechauns volaven per tot arreu entusiasmats. Tot i així, va poder veure Krum, envoltat de maggessos. Semblava més sorrut que mai i no volia que li eixuguessin la cara. Els seus companys d’equip estaven amb ell, abatuts; una mica més enllà hi havia els jugadors irlandesos, que ballaven feliços sota la pluja de monedes d’or que llançaven les seves mascotes. Per tot l’estadi onejaven banderes i l’himne nacional irlandès ressonava estrident; les veles tornaven a ser les criatures belles que havien estat al principi, però estaven tristes.

—Kè hi farem! Notsaltress luitar finç al final! —va dir una veu desolada rere el Harry, que es va girar per veure qui parlava. Era el conseller d’Afers Màgics búlgar.

—Si parla la nostra llengua! —va exclamar Fudge, indignat—. Porto tot el dia fent mímica i vostè no m’ho ha advertit!

—Erra molt diverrtit! —va explicar el conseller búlgar, arronsant les espatlles.

—I mentre l’equip irlandès fa la volta d’honor al camp, la copa arriba a la llotja! —va anunciar el Gepp.

El Harry va quedar enlluernat per la llum encegadora que per art de màgia va il·luminar la llotja de sobte perquè es veiés des de tot l’estadi. Va forçar els ulls i va veure dos bruixots que entraven esbufegant, carregats amb una immensa copa d’or. La van lliurar a Cornelius Fudge, que encara estava empipat perquè s’havia passat el dia parlant amb gestos sense necessitat.

—Sisplau, rebem els educats perdedors amb un aplaudiment! Bulgària! —va cridar el Gepp.

Els set jugadors búlgars, visiblement afectats per la derrota, van entrar a la llotja. La gent va aplaudir en senyal de reconeixement; milers d’omniocles que brillaven en la distància es van girar cap a ells.

Un per un, els jugadors búlgars van desfilar entre les dues fileres de seients de la llotja i el Gepp en va cantar el nom a mesura que encaixaven de mans amb el seu conseller, i després amb Fudge. Krum, que era l’últim de la fila, anava fet un fàstic. Els ulls negres li ressaltaven espectacularment en aquella cara ensangonada. Encara duia la papallona a la mà. El Harry va notar que era molt menys àgil a terra: caminava amb peus d’ànec i anava una mica geperut. Però quan el Gepp va anunciar el nom de Krum, l’estadi el va felicitar amb una ovació eixordadora.

Aleshores va pujar l’equip d’Irlanda. Aidan Lynch va entrar recolzat en Moran i Connolly; el segon cop l’havia deixat estabornit i tenia els ulls desenfocats d’una manera estranya. Però igualment va somriure de felicitat quan Troy i Quigley van alçar la copa i l’estadi va esclatar. Al Harry li feien mal les mans de tant aplaudir.

Finalment, quan els components de l’equip irlandès van deixar la llotja per fer una altra volta d’honor muntats en escombra (Aidan Lynch aferrant-se bé a la cintura de Connolly i amb aquell somriure absent), el Gepp va dirigir-se la vareta a la gola i va mormolar «Quietus».

—Se’n parlarà durant anys —va dir amb veu ronca—. Un final realment inesperat… És una llàstima que el partit no hagi durat més… Ah, sí… Quant us dec?

I és que el Fred i el George havien saltat per sobre dels seients i estaven davant del Ludo Gepp amb les mans obertes i un somriure d’orella a orella.





9. La marca de les forces del mal


—No li digueu a la mare que ho heu guanyat en una aposta! —va implorar el senyor Weasley al Fred i al George mentre baixaven lentament les escales amb catifes de color violeta.

—No pateixis, pare! —va exclamar el Fred tot content—. Hem d’invertir els diners en grans projectes i no volem que ens els confisquin!

Per un moment va semblar que el senyor Weasley anava a preguntar quins eren aquells grans projectes, però després de reflexionar-hi havia arribat a la conclusió que no ho volia saber. Ben aviat van quedar envoltats per la riuada de gent que es disposava a sortir de l’estadi per tornar al lloc d’acampada. Van refer el camí il·luminat per les torxes; el vent de la nit els duia cants desafinats i no deixaven de passar leprechauns volant per sobre els seus caps, rient com gallines i fent balancejar els fanals. Quan finalment van arribar a les tendes, ningú tenia ganes d’anar a dormir i, veient el nivell de so que els envoltava, el senyor Weasley va permetre que es prenguessin una tassa de llet calenta amb xocolata abans de plegar. Es van posar a comentar animadament el partit; el senyor Weasley va acabar discutint amb el Charlie sobre el joc brut i els cops de colze, i fins que la Ginny no es va quedar adormida sobre la taula i li va caure la llet per terra, el senyor Weasley no va fer aturar els intercanvis verbals i els va enviar a tots a dormir. L’Hermione i la Ginny se’n van anar a l’altra tenda i el Harry i la resta dels Weasley es van posar els pijames i es van ficar al llit. A fora encara se sentia cantar, i de tant en tant alguna explosió.

—Quina sort que avui no treballo —va murmurar el senyor Weasley mig adormit—. No m’agradaria gens haver d’anar a dir als irlandesos que deixin de celebrar la victòria.

El Harry, que era en una llitera a sobre del Ron, estava estirat mirant el sostre de la tenda, veient passar la llum del fanal d’algun leprechaun que ocasionalment la sobrevolava i reproduint al cap les jugades més espectaculars de Krum. Es moria de ganes de tornar a muntar la seva pròpia Raigdefoc i intentar la finta de Wronski… Per alguna misteriosa raó, el Marc Roure, amb tots aquells diagrames amb moviment, no havia aconseguit mai explicar-li com s’havia de fer… El Harry es va veure amb un vestit de quidditch que duia el seu nom a l’esquena i es va imaginar la sensació que produïa que cent mil persones es deixessin la veu cridant en sentir la veu del Ludo Gepp ressonar a l’estadi: «Potter, et faig entrega de…».

El Harry no va arribar a saber mai si s’havia quedat adormit o no, ja que les seves fantasies de volar com Krum es podien haver convertit perfectament en somnis de debò… Només sabia que, de sobte, el senyor Weasley s’havia posat a cridar.

—Ron… Harry… Desperteu-vos! Vinga, sortiu del llit, de pressa!

El Harry es va incorporar ràpidament i va tocar el sostre de la tenda amb el cap.

—Què passa? —va preguntar. Era evident que passava alguna cosa. Els sorolls que se sentien havien canviat. Ja no se sentien cants d’alegria, sinó crits i gent corrent amunt i avall.

Va baixar de la llitera i va agafar la roba, però el senyor Weasley, que s’havia posat els texans a sobre el pijama, li va dir:

—Harry, no hi ha temps… Agafa una jaqueta i surt… Ràpid!

El Harry va fer el que li manaven i va sortir corrents de la tenda, amb el Ron al darrere.

Gràcies a la llum que irradiaven els pocs focs que encara cremaven, el Harry va veure que hi havia gent que corria cap al bosc fugint d’alguna cosa que els perseguia, alguna cosa que emetia llampades de llum estranyes i sons que semblaven trets. Van sentir unes rialles desagradables, de mofa, i crits com de borratxos que se’ls acostaven; aleshores es va produir un esclat de llum verda que va il·luminar l’escena.

Un grup nombrós de bruixots creuava el campament apuntant les varetes cap al cel. El Harry va forçar la vista… Li va semblar que no tenien cara… Aleshores es va adonar que anaven encaputxats i amb la cara tapada. Per sobre seu, flotant en l’aire, quatre figures lluitaven contra una força invisible que les feia cargolar-se i prendre formes grotesques. Semblava com si els bruixots emmascarats que hi havia al terra fossin titellaires i les persones que flotaven en l’aire, titelles dirigides per fils invisibles que provenien de les varetes. Dues de les figures eren molt petites.

El grup de bruixots que reia assenyalant els cossos flotants s’anava fent cada cop més gran i ho arrasava tot al seu pas. Les tendes de campanya es plegaven i s’enfonsaven; un o dos cops, el Harry va veure que un dels bruixots feia saltar pels aires una tenda que li barrava el pas. Algunes es van encendre. Els crits ressonaven més fort.

Les persones que flotaven van quedar il·luminades en passar per sobre d’una tenda que cremava i el Harry en va reconèixer una: era el senyor Roberts, l’encarregat del càmping, i va suposar que les altres eren la seva dona i els seus fills. Aleshores, amb la vareta, un dels bruixots va fer tombar la senyora Roberts cap per avall, fet que va provocar que li caigués la camisa de dormir i se li veiessin les calces; ella va intentar tapar-se mentre la gent que tenia a sota l’animava, fent-ne befa.

—Patètic —va murmurar el Ron, mirant-se el més petit dels nens muggles, a qui feien girar com una baldufa a vint metres d’alçada amb el cap penjant—. Realment patètic…

L’Hermione i la Ginny van arribar corrent, amb els abrics per sobre la camisa de dormir, i el senyor Weasley al darrere. En aquell mateix instant el Bill, el Charlie i el Percy van sortir de la tenda dels nois vestits, amb les mànigues arromangades i les varetes llestes per actuar.

—Anem a donar un cop de mà als de la Conselleria —va cridar el senyor Weasley per sobre la cridòria, arromangant-se ell també—. I vosaltres, amagueu-vos al bosc i, sobretot, no us separeu. Vindré a buscar-vos quan haguem acabat.

El Bill, el Charlie i el Percy ja havien sortit corrents; el senyor Weasley va sortir darrere d’ells. De totes bandes sortien bruixots de la Conselleria en direcció al lloc on s’havia originat l’aldarull. El grup que jugava amb la família Roberts era cada vegada més a prop.

—Fotem el camp —va dir el Fred, que va agafar la Ginny pel braç i se la va endur cap al bosc. El Harry, el Ron, l’Hermione i el George els van seguir. Quan van arribar als primers arbres, es van girar a mirar. Sota la família Roberts hi havia una autèntica gentada; els bruixots de la Conselleria intentaven debades obrir-se pas per arribar als emmascarats que eren al bell mig del grup. Tenien por de fer encanteris perquè la família Roberts corria el risc de caure.

Les torxes de colors que il·luminaven el camí cap a l’estadi estaven apagades. Entre els arbres veien moure’s gent. Hi havia nens plorant; en l’aire fred de la nit reverberaven veus de pànic i crits d’histèria. El Harry es veia empès aquí i allà per gent a qui no veia la cara. I aleshores va sentir que el Ron deixava anar un crit de dolor.

—Què passa? —va preguntar l’Hermione ansiosa, aturant-se a mig camí tan de sobte que el Harry se la va menjar—. Ron, on ets? N’estic farta… Lumos!

A l’Hermione se li va il·luminar la vareta i va buscar el Ron amb el filet de llum. El va trobar estirat a terra.

—He ensopegat amb una arrel —va explicar, malhumorat, i es va aixecar de terra.

—Amb aquestes barques que tens per peus, no m’estranya —va dir una veu afectada rere seu.

El Harry, el Ron i l’Hermione es van girar de cop. Era el Draco Malfoy, que estava sol i tan panxo recolzat en un arbre amb els braços plegats. Es mirava l’escena que tenia lloc al campament des d’un forat que hi havia entre els arbres.

El Ron li va dir al Malfoy que se n’anés a fer una cosa que el Harry sabia que davant de la seva mare no s’hauria atrevit ni a insinuar.

—Vigila amb el que dius, Weasley —va dir el Malfoy amb els ulls brillants—. I més val que desaparegueu d’aquí… Suposo que no voleu que la vegin…

Va fer un gest amb el cap assenyalant l’Hermione i en aquell precís instant van sentir una explosió al campament i una llum verda va il·luminar els arbres que els envoltaven.

—Què pretens? —va preguntar l’Hermione, desafiant.

—Volen liquidar els muggles, Granger —va respondre el Malfoy—. Vols ensenyar les calces a tothom? Queda’t per aquí si és així… Són a punt d’arribar; seria molt divertit…

—L’Hermione és bruixa —va engegar-li el Harry.

—Tu digues el que vulguis, Potter —va dir el Malfoy amb un somriure maliciós—, però si et penses que no saben reconèixer una sang de fang, espera’t i ho veuràs…

—Però què t’has cregut? —va cridar el Ron. Tots sabien que «sang de fang» era una paraula molt ofensiva per designar una bruixa o un bruixot de pares muggles.

—No li facis cas, Ron —va intervenir l’Hermione, i el va agafar pel braç per evitar que es tirés damunt del Malfoy.

Aleshores van sentir una explosió molt més forta que cap de les anteriors, seguida de més crits.

El Malfoy va riure per sota el nas.

—Són uns cagats —va dir amb menyspreu—. Suposo que el teu papa us ha dit que us amaguéssiu… On és? Intentant rescatar els muggles?

—I els teus pares, on són? —va saltar el Harry, que s’estava escalfant—. S’amaguen rere una caputxa, potser?

El Malfoy es va girar cap al Harry sense deixar de somriure.

—Ni que fos així, et penses que t’ho diria, Potter?

—Vinga —va dir l’Hermione, mirant-se el Malfoy amb cara de fàstic—, anem a buscar els altres.

—Granger, més val que acalis el cap —va dir el Malfoy amb arrogància.

—Vinga! —va repetir l’Hermione, i va obligar el Harry i el Ron que la seguissin.

—El seu pare és un dels emmascarats, segur! —va dir el Ron furiós.

—Doncs espero que l’enxampin! —va exclamar l’Hermione amb fermesa—. No ho entenc, on són els altres?

Al Fred, al George i a la Ginny no se’ls veia per enlloc, però, això sí, el camí estava ple d’altra gent, tots seguint de lluny el que passava al campament.

Més endavant hi havia un grup d’adolescents en pijama que discutien en veu molt alta. En veure el Harry, el Ron i l’Hermione, una noia amb els cabells arrissats i molt espessos, es va girar cap a ells i els va dir molt ràpid:

—Où est Madame Maxime? Nous l’avons perdue…

—Què? —va fer el Ron.

—Oh… —la noia que havia parlat es va girar d’esquena i quan es van allunyar van sentir clarament que deia: «’Ogwarts».

—Beauxbatons —va dir l’Hermione en veu baixa.

—Què? —va fer el Harry.

—Que deuen anar a Beauxbatons —va explicar l’Hermione—. L’Acadèmia de Màgia Beauxbatons… Em vaig llegir un llibre que es deia Estudi sobre l’educació a Europa que…

—Sí, sí, molt bé… —la va tallar el Harry.

—És impossible que el Fred i el George hagin anat tan lluny —va dir el Ron, que va treure la vareta i la va encendre com l’Hermione per il·luminar el camí. El Harry es va furgar les butxaques buscant la seva, però no hi era. L’únic que hi va trobar van ser els omniocles.

—El que faltava… He perdut la vareta!

—Què dius?

El Ron i l’Hermione van alçar les varetes per ampliar el seu camp de visió; el Harry va mirar per tot arreu, però la vareta no era enlloc.

—Potser te l’has deixat a la tenda —va dir el Ron.

—Potser t’ha caigut quan corríem… —va suggerir l’Hermione, ansiosa.

—Sí, potser sí —va fer el Harry.

En el món dels bruixots el Harry acostumava a dur sempre la vareta, i trobar-se sense en aquella situació el feia sentir molt desprotegit.

De sobte, un cruixit els va fer fer un bot a tots. Winky, l’elf domèstica, intentava sortir d’un matoll que tenien a la vora. Es movia d’una manera molt estranya, amb una dificultat evident, com si algú invisible li ho volgués impedir.

—Hi ha bruixots dolents per aquí! —va xisclar absent, esforçant-se per allunyar-se—. Gent volant… Volant pels aires! La Winky no ho vol veure!

I va desaparèixer entre els arbres que hi havia a l’altra banda del camí, esbufegant i xisclant, lluitant contra la força que la retenia.

—Què li passa? —va preguntar el Ron, mirant-se-la encuriosit—. Per què no pot córrer?

—Segurament perquè no ha demanat permís per refugiar-se al bosc —va respondre el Harry. Es recordava del Dobby: cada vegada que feia alguna cosa que sabia que als Malfoy no els agradaria, es veia obligat a pegar-se.

—Sabeu què penso? Que als elfs domèstics se’ls tracta molt injustament —va dir l’Hermione indignada—. És esclavatge pur i dur, això és el que és! El senyor Mauch aquell l’ha fet anar a dalt de tot de l’estadi sabent que té por de les alçades i li ha fet un encanteri perquè no pugui córrer ni quan ataquen les tendes! Com és que ningú no fa res al respecte?

—Bé, perquè els elfs són feliços així… no? —va dir el Ron—. Ja has sentit què ha dit la Winky a la llotja… «Els elfs domèstics no s’han de divertir, senyor». Això és el que vol, que li manin…

—Ron, la gent com tu —va saltar l’Hermione acaloradament— és la que manté els sistemes socials injustos i podrits, només perquè us fa mandra moure un dit…

Van sentir una altra explosió al campament.

—Més val que continuem tirant… —va dir el Ron, i el Harry va notar que es mirava l’Hermione de reüll. Potser sí que el Malfoy tenia raó; potser sí que l’Hermione corria més perill que ells. Es van posar a caminar de nou; el Harry continuava regirant-se les butxaques, tot i que sabia que la vareta no hi era.

Van seguir caminant a les fosques pel camí, endinsant-se cada cop més en el bosc, sense deixar de buscar el Fred, el George i la Ginny. Van passar uns gòblins que no semblaven gens afectats pel que succeïa al campament i que reien com a gallines mirant-se una bossa de monedes d’or que sens dubte havien guanyat apostant. Més endavant van veure una clariana il·luminada per una llum platejada. Van espiar entre els arbres i van veure tres veles molt belles envoltades d’un grupet de bruixots joves que parlaven en veu alta.

—Jo guanyo cent sacs de galeons a l’any —va jactar-se un d’ells—. Sóc caçador de dracs i treballo en el Comitè per a l’Eliminació de Bèsties Perilloses.

—Però què dius! —va exclamar un dels seus amics—. Rentes plats a La Marmita Foradada! Jo, en canvi, sí que caço vampirs. Ja n’he matat uns noranta…

Aleshores va intervenir un tercer bruixot jove a qui se li veien els grans fins i tot amb la llum suau i platejada que emanaven les veles:

—Donz jo eztic a punt de convertir-me en el conzeller d’Aferz Màgicz méz jove de la hiztòria!

El Harry va riure de valent. Havia reconegut el bruixot dels grans: es deia Stan Senspagà i en realitat era acompanyant de viatge del Nitrèpid Bus, un autobús de tres pisos.

Es va girar per explicar-ho al Ron, però va trobar-se’l estranyament absent. Aleshores el Ron va cridar:

—Us he dit que he inventat una escombra que pot anar a Júpiter?

—Déu meu! —va fer l’Hermione. Ella i el Harry van agafar el Ron pels braços i se’l van endur. Quan les veus de les veles i els seus admiradors es van esvair, ja eren al cor del bosc. Semblava que s’havien quedat sols. Tot era silenci, allà.

El Harry va mirar al seu voltant.

—Em sembla que podem esperar aquí. Sentirem qualsevol que s’acosti a un quilòmetre a la rodona.

Encara no havia acabat de parlar que d’un arbre que tenien al davant va sortir el Ludo Gepp.

Fins i tot a la dèbil llum de dues varetes, el Harry va veure que el Gepp estava molt canviat. Ja no tenia les galtes vermelles ni estava content, ja no caminava amb una molla als peus. Estava blanc i nerviós.

—Qui hi ha? —va preguntar, forçant els ulls, intentant veure’ls la cara—. Què feu aquí, sols?

Els nois es van mirar, sorpresos.

—És que… És que hi ha com una revolta al campament —va dir el Ron.

El Gepp se’l va quedar mirant.

—Què?

—Al campament… Un grup de gent han agafat una família de muggles i…

El Gepp es va posar a renegar.

—Maleïts siguin! —va acabar, com absent i, sense dir res més, va desaparetre amb un pop.

—Realment, no es pot dir que el senyor Gepp estigui gaire a l’aguait, eh? —va dir l’Hermione, arrufant les celles.

—Però va ser un batedor excel·lent —va dir el Ron, i va obrir camí cap a una clariana per asseure’s en una clapa de gespa seca als peus d’un arbre—. Quan ell hi jugava, els Wimboume Wasps van guanyar la lliga tres temporades consecutives.

Va treure’s la figureta de Krum de la butxaca, la va posar al terra i la va observar caminar durant una estona. Com el Krum de debò, la figura caminava amb peus d’ànec, anava geperuda i impressionava molt menys amb els peus a terra que sobre l’escombra. El Harry tenia l’orella parada per si sentia algun soroll del campament. Tot estava en silenci, potser la revolta s’havia acabat.

—Espero que els altres estiguin bé —va dir l’Hermione una estona després.

—Segur que estan bé —va dir el Ron.

—T’imagines que el teu pare hagués enxampat el Lucius Malfoy? —va dir el Harry, assegut al costat del Ron i mirant-se la figura de Krum que s’arrossegava per les fulles caigudes—. Sempre ha dit que li agradaria posar-li les mans a sobre.

—Estaria bé, acabaria amb el somriure arrogant del Draco —va dir el Ron.

—Però, i els pobres muggles? —va fer l’Hermione angoixada—. I si no els poden fer baixar?

—Sí que podran —va dir el Ron amb fermesa—. No pateixis.

—Però estan bojos, fer una cosa així avui que hi ha la Conselleria en ple! —va dir l’Hermione—. No sé com pensen sortir-se’n… Creieu que van borratxos o que…?

Però de sobte va deixar de parlar i va mirar enrere. El Harry i el Ron també es van girar ràpidament. Semblava que algú s’apropava arrossegant els peus. Es van quedar esperant, escoltant els passos irregulars darrere els arbres, que tot d’una es van aturar.

—Eo? —va fer el Harry.

I, com que va obtenir un silenci per resposta, es va aixecar i va mirar per darrere l’arbre. Era massa fosc per veure-hi de lluny, però sentia que hi havia algú just al límit del seu camp de visió.

—Qui hi ha? —va preguntar.

I aleshores, sense avís previ, una veu que no tenia res a veure amb cap altra que haguessin sentit al bosc prèviament va trencar el silenci, i no per proferir un crit de pànic, sinó alguna cosa semblant a un encanteri.

—Signum mortis!

Alguna cosa enorme, de color verd brillant, va sorgir a l’acte de la foscor que els ulls del Harry havien intentat penetrar. La cosa es va alçar per sobre els arbres i va quedar suspesa en l’aire.

—Que c…? —va fer el Ron, i es va posar dret d’un bot, mirant allò que hi havia al cel.

Durant un instant, el Harry es va pensar que era una altra formació aèria dels leprechauns. Però ben aviat es va adonar que era una calavera colossal formada per llumenetes de color maragda amb una serp que li sortia de la boca a tall de llengua. Se la van quedar mirant i la calavera continuava alçant-se més i més, envoltada de fum verd i resplendent, i refulgia en el cel com si fos una constel·lació nova.

De sobte, es van sentir crits arreu del bosc. El Harry no entenia per què, i l’única explicació plausible era la sobtada aparició d’aquella calavera, que ja s’havia enlairat prou per il·luminar el bosc sencer com si fos un cartell de neó terrorífic. El Harry va escodrinyar el seu entorn en la foscor tractant de trobar la persona que havia conjurat la calavera, però no va veure ningú.

—Qui hi ha? —va tornar a preguntar.

—Harry, ràpid, marxem d’aquí! —L’Hermione li estirava la jaqueta perquè marxessin.

—Què passa? —va fer el Harry, sorprès de veure que estava blanca d’espant.

—Harry, és la marca de les forces del mal! —va gemegar l’Hermione, estirant-lo tan fort com podia—. El senyal de l’Innominable!

—El senyal de Volde…?

—Vinga, Harry!

El Harry es va girar. El Ron es va apressar a recollir el seu Krum de miniatura i tots tres van sortir corrent per la clariana. Però, abans que haguessin fet més de quatre passes, una sèrie de pops els van anunciar l’arribada d’una vintena de bruixots sorgits del no-res i van quedar acorralats.

El Harry es va girar i en una dècima de segon es va adonar d’una cosa: tots i cada un dels bruixots havien tret la vareta, i totes les varetes apuntaven cap a ells. Sense parar-se a pensar, va cridar: «Ajupiu-vos!» i va agafar els altres dos i els va llançar a terra.

—Animo linqui! —van rugir vint veus. Es van produir una sèrie de llampecs enlluernadors i el Harry va notar que els cabells se li estarrufaven com si un vent fort acabés d’escombrar la clariana. Va alçar el cap una fracció de dit i va veure que de les varetes dels bruixots sortien llampades de llum vermella que els passaven per sobre, s’entrecreuaven, rebotaven en els arbres i es perdien en la foscor…

—Pareu! —va cridar una veu familiar—. Pareu! És el meu fill!

Els cabells del Harry van tornar a la normalitat i va aixecar el cap una mica més. El bruixot que tenia al davant havia abaixat la vareta. Va rodolar per terra i va veure que el senyor Weasley se’ls acostava esgarrifat.

—Ron… Harry… —La veu li tremolava—. Hermione… Esteu bé?

—Arthur, surt! —va ordenar una veu freda i expeditiva. Era el senyor Mauch. Ell i altres bruixots de la Conselleria els van envoltar. El Harry es va posar dret per encarar-los. El senyor Mauch tenia la cara deformada per l’ira.

—Qui de vosaltres ha estat? —va etzibar, escodrinyant-los de dalt a baix a tots tres—. Qui de vosaltres ha conjurat la marca de les forces del mal?

—Nosaltres no tenim res a veure amb aquella cosa! —va exclamar el Harry, assenyalant la calavera.

—No hem fet res! —va dir el Ron, que s’estava fregant el colze i es mirava el seu pare indignat—. Pare, a què ve això?

—Mentiders! —va cridar el senyor Mauch. Continuava apuntant al Ron amb la vareta i amb els ulls fora de les òrbites. Semblava boig—. Us hem descobert in fraganti!

Barty —va dir a mitja veu una bruixa que portava una bata de llana—, són nens, no pot ser que hagin…

—D’on ha sorgit la marca? —va preguntar el senyor Weasley apressat.

—D’allà —va dir l’Hermione tremolant, assenyalant el lloc on havien sentit la veu—. Hi havia algú rere els arbres… Hem sentit unes paraules… Un conjur…

—Així que hi havia algú allà, eh? —va dir el senyor Mauch, dirigint els seus ulls inquisidors cap a l’Hermione, incrèdul—. I diu que han fet un conjur? Senyoreta, sembla molt ben informada…

Però, a banda del senyor Mauch, cap dels altres bruixots de la Conselleria semblava pensar que fos remotament possible que el Harry, el Ron o l’Hermione haguessin conjurat la calavera. Al contrari, en sentir les paraules de l’Hermione, tots van tornar a alçar les varetes i van apuntar en la direcció que ella havia indicat, intentant discernir alguna cosa entre els arbres.

—Massa tard! —va dir la bruixa de la bata de llana, movent el cap—. Ja deuen haver desaparès.

—O potser no —va dir un bruixot amb una barba de color castany molt espessa. Era l’Amos Diggory, el pare del Cedric—. Els nostres estabornidors han passat per aquells arbres… Pot ser que els haguem tocat…

—Amos, vés amb compte! —el van advertir alguns dels bruixots, però el senyor Diggory va dreçar les espatlles, va alçar la vareta, va creuar la clariana i va desaparèixer en la foscor. L’Hermione el va seguir amb la vista tapant-se la boca amb les mans.

Uns segons després, el senyor Diggory va cridar:

—Sí senyor! Ja els tenim! Aquí hi ha algú que està inconscient! Es… Renoi!

—Has trobat algú? —va cridar el senyor Mauch, que no s’ho acabava de creure—. Qui? Qui és?

Van sentir el soroll d’uns branquillons que es trencaven, d’unes fulles d’arbre que s’aixafaven, i després les passes del senyor Diggory que sortia de darrere els arbres. Als braços duia un ésser petit que estava inconscient. El Harry va reconèixer el drap immediatament. Era la Winky.

El senyor Mauch es va quedar immòbil sense badar boca quan el senyor Diggory li va dipositar la seva elf als peus. Tota la resta de bruixots de la Conselleria se’l van quedar mirant. Durant uns segons el senyor Mauch va restar absort, tenia la cara blanca i es mirava la Winky amb espurnes als ulls. Aleshores va semblar que tornava en si.

—No… pot… ser… —va balbucejar—. No pot…

Va deixar el senyor Diggory i se’n va anar amb pas decidit cap allà on havia trobat la Winky.

—No cal que busqui, senyor Mauch —va dir-li el senyor Diggory—. Allà no hi ha ningú més.

Però el senyor Mauch no s’ho volia creure. El van sentir buscar entre els matolls.

—Quina vergonya —va dir el senyor Diggory pesarós, mirant-se el cos inert de la Winky—. L’elf domèstica de Barty Mauch… Vull dir que…

—Vinga, Amos —va dir el senyor Weasley amb veu calmada—. De debò penses que ha estat l’elf? La marca de les forces del mal és un senyal de bruixots. Cal una vareta per fer-la.

—Ja —va fer el senyor Diggory—. És que duia una vareta…

—I ara! —va fer el senyor Weasley.

—Mira-la —el senyor Diggory li va mostrar una vareta—. La duia a la mà. Així que, per començar, ha violat l’article tres del Reglament d’ús de varetes: «A cap ésser no humà no li és permès de dur o utilitzar una vareta».

Just en aquell moment van sentir un altre pop i el Ludo Gepp va aparetre al costat mateix del senyor Weasley. Esbufegant, va girar sobre el seu eix desorientat mirant-se la calavera verd maragda amb els ulls oberts com taronges.

—La marca de les forces del mal! —va dir sense alè, i gairebé va ensopegar amb la Winky en girar-se per preguntar als seus col·legues—: Qui l’ha fet? Heu trobat els culpables? Barty! Què passa?

El senyor Mauch havia tornat amb les mans buides. Encara tenia la cara blanca com un fantasma i li tremolaven les mans i el bigoti d’escuradents.

—On eres, Barty? —va preguntar el Gepp—. Per què no has vingut al partit? La teva elf t’estava guardant el lloc… Gàrgoles engolidores! —El Gepp s’acabava d’adonar que tenia la Winky als peus—. Què li ha passat?

—Ludo, he estat molt ocupat —va dir el senyor Mauch, que seguia balbucejant, sense moure els llavis—, i a la meva elf l’han estabornit.

—L’han estabornit? Vols dir vosaltres mateixos? Però, per què…?

De sobte, el Gepp ho va entendre tot; va alçar la vista cap a la calavera, la va baixar cap a la Winky i després es va mirar el senyor Mauch.

—No pot ser! —va exclamar—. La Winky, conjurar la marca de les forces del mal? Però si no deu saber ni com es fa! I, a més, li caldria una vareta!

—En tenia una —va dir el senyor Diggory—. La duia a la mà, Ludo. Si no li fa res, senyor Mauch, crec que hauríem de prendre declaració a l’elf.

El senyor Mauch ni es va immutar, i el senyor Diggory va interpretar el seu silenci com un senyal d’acceptació, així que va alçar la vareta, la va apuntar a la Winky i va dir: «Animo restituo!».

La Winky es va remoure lleugerament. Va obrir els seus grans ulls marrons, va parpellejar, desconcertada, i es va incorporar tremolant sota la mirada silenciosa dels bruixots. Aleshores va veure els peus del senyor Diggory i, molt a poc a poc, gairebé sense gosar, va alçar la vista per mirar-lo a la cara; després, més lentament encara, va mirar el cel. El Harry va veure la calavera flotant reflectida en els seus dos enormes ulls brillants. L’elf va deixar escapar un xisclet, va mirar la gentada que tenia al seu voltant i es va posar a plorar desconsoladament.

—Elf! —va fer el senyor Diggory en un to dur—. Em reconeixes? Sóc un membre del Departament de Regulació i Control d’Éssers Màgics.

La Winky va començar a balancejar-se endavant i endarrere asseguda a terra, esbufegant. Al Harry li va recordar moltíssim el Dobby en els moments en què desobeïa atemorit.

—Com pots veure, elf, algú acaba de conjurar la marca de les forces del mal aquí al costat —va dir el senyor Diggory—. I a tu t’hem trobat just a sota! Volem una explicació.

—La Winky no ho ha fet, senyor! —va xisclar ella—. La Winky no sap què ha passat!

—Quan t’hem trobat, duies una vareta a la mà! —va rugir el senyor Diggory, mostrant-l’hi. I, en veure-la il·luminada per la llum verda de la calavera que regnava a la clariana, el Harry la va reconèixer.

—Aquesta vareta és meva! —va exclamar.

Tothom se’l va mirar.

—Perdó? —va fer el senyor Diggory, desconcertat.

—És la meva vareta! —va insistir el Harry—. M’ha caigut!

—Que t’ha caigut? —va repetir el senyor Diggory, incrèdul—. Hem d’interpretar que estàs confessant? Vols dir que l’has llançat a terra després de conjurar la marca?

—Amos, sisplau, que no veus qui estàs acusant? —va intervenir el senyor Weasley, molt enfadat—. Creus de debò que el Harry Potter conjuraria la marca de les forces del mal?

—Mmm… No, és clar que no —va mormolar el senyor Diggory—. Perdó… M’he deixat endur per…

—Però no m’ha caigut allà —va dir el Harry, assenyalant amb el dit gros els arbres que hi havia sota la calavera—. L’he trobat a faltar just quan hem entrat al bosc.

—Bé —va fer el senyor Diggory, i es va girar per tornar a mirar-se implacable la Winky, que estava encongida de por—, així que t’has trobat la vareta, l’has agafat i has decidit divertir-te amb ella una estona, oi, elf?

—La Winky no ha fet màgia amb la vareta, senyor! —va xisclar la Winky amb tot de llàgrimes que li regalimaven pels costats del seu nas de patata—. La Winky… La Winky… La Winky tan sols l’ha agafat de terra! La Winky no ha fet la marca de les forces del mal, senyor! La Winky no sap com fer-la!

—No ha estat ella! —va saltar l’Hermione. Se la veia molt nerviosa, parlant davant de tots aquells bruixots de la Conselleria, però no per això menys decidida—. La Winky té un filet de veu molt agut, i la veu que hem sentit que feia el conjur era molt més greu! —Es va girar cap al Harry i el Ron perquè li donessin suport—. Oi que no s’assemblava gens a la veu de la Winky?

—No —va dir el Harry, movent el cap—. Certament, no era veu d’elf.

—No, era una veu humana —va dir el Ron.

—Ara mateix ho veurem —va rondinar el senyor Diggory, impertèrrit—. Hi ha una manera molt senzilla de saber quin és l’últim encanteri que s’ha fet amb una vareta. No ho sabies, això, elf?

La Winky, que estava tremolant, va fer que no amb el cap vigorosament, batent les orelles. El senyor Diggory va alçar la seva vareta i la va posar cap per cap contra la del Harry.

—Priorum incantamentum! —va rugir.

El Harry va sentir l’Hermione xisclar horroritzada quan una calavera gegant amb llengua de serp va sorgir del punt de trobada entre les dues varetes. Però tan sols era una ombra de la calavera verda que tenien al damunt; semblava feta d’un fum gris espès: era el fantasma d’un encanteri.

—Deleat! —va fer el senyor Diggory, i la calavera de fum es va esvair—. Bé, doncs —va dir, en to triomfant, mirant-se la Winky, que encara era a terra tremolant compulsivament.

—La Winky no ho ha fet! —va xisclar amb els ulls plens de por—. La Winky no, la Winky no, la Winky no en sap res! La Winky és una bona elf, la Winky no toca varetes, la Winky no sap fer-les servir!

—Elf, t’hem enxampat amb les mans a la massa! —va rugir el senyor Diggory—. T’hem enxampat amb la vareta del crim a la mà!

—Amos, sisplau —va intervenir el senyor Weasley—, pensa-hi… Hi ha molt pocs bruixots que sàpiguen fer aquest conjur… On vols que l’hagi après?

—Amos, insinues —va dir el senyor Mauch, amb mots plens d’ira— que tinc per costum ensenyar els meus servents a fer la marca de les forces del mal?

Es va produir un silenci molt desagradable. L’Amos Diggory semblava horroritzat.

—No, no, senyor Mauch, i ara…

—No sé si te n’adones, però de totes les persones que hi ha a la clariana acabes d’acusar les dues que és més improbable que hagin conjurat la marca! —va bramar el senyor Mauch—. El Harry Potter i jo mateix! Suposo que coneixes la història del noi…

—És clar… Tothom la coneix… —va dir el senyor Diggory a sota veu, molt avergonyit.

—I suposo que recordes la quantitat de vegades que he provat, al llarg de la meva llarga carrera professional, que avorreixo les forces del mal i detesto tots aquells que les practiquen… —va cridar el senyor Mauch amb foc als ulls.

—Senyor Mauch… Jo ni tan sols m’atreviria a insinuar que vostè tingui res a veure en l’afer! —va murmurar l’Amos Diggory, que s’estava posant vermell sota la barba.

—Si acuses la meva elf, m’acuses a mi, Diggory! —va cridar el senyor Mauch—. On creus que podria haver après a conjurar la marca, si no?

—No ho sé… La podria haver pescat de qualsevol lloc…

—Exacte —va dir el senyor Weasley—. «La podria haver pescat de qualsevol lloc…». Winky? —va fer amablement, dirigint-se a l’elf, però ella es va espantar igual que si li hagués cridat—. Ens pots dir on, exactament, has trobat la vareta del Harry?

La Winky retorçava amb tanta força la vora del drap que li feia de vestit que se li estava desfent a les mans.

—La Winky… la Winky… l’ha trobat allà, senyor… —va dir amb un fil de veu—. Allà… Entre els arbres, senyor…

—Veus, Amos? —va fer el senyor Weasley—. Qui ha conjurat la marca pot haver desaparès just després de fer-ho deixant la vareta enrere. Molt intel·ligent, qui hagi estat, no fent servir la pròpia vareta, que l’hauria delatat. I la Winky ha tingut la desgràcia de trobar-se-la poc després i recollir-la.

—Però aleshores ella hauria estat a tocar del culpable! —va exclamar el senyor Diggory intranquil—. Elf, has vist algú?

La Winky es va posar a tremolar més fort que mai. Els seus ulls desmesurats passaven del senyor Diggory al Ludo Gepp i tornaven al senyor Mauch.

Va empassar saliva i va dir:

—La Winky no ha vist ningú, senyor! Ningú…

—Amos —va dir el senyor Mauch bruscament—, sóc conscient que en circumstàncies normals t’enduries la Winky per sotmetre-la a un interrogatori. Però et demano que permetis que sigui jo qui parli amb ella.

Era evident que al senyor Diggory no el convencia l’oferta, però el Harry va veure clar que el senyor Mauch tenia un càrrec tan alt a la Conselleria que no s’atrevia a contradir-lo.

—T’asseguro que serà castigada com es mereix —va afegir el senyor Mauch fredament.

—P-p-però amo… —va quequejar la Winky, mirant-se el senyor Mauch des de terra amb els ulls plens de llàgrimes—. Am-m-mo, sisp-p-plau…

El senyor Mauch se la va mirar amb una cara severa, les faccions endurides. No hi havia rastre de compassió als seus ulls.

—Aquesta nit la Winky s’ha comportat com mai m’hauria imaginat —va dir, lentament—. Li he dit que es quedés a la tenda. Li he dit que no sortís per a res mentre jo anava a solucionar els problemes que havien sorgit. I ara veig que m’ha desobeït. Així que roba!

—No! —va xisclar la Winky, llançant-se als peus del senyor Mauch—. No, amo, no! Roba no! Roba no!

El Harry sabia que l’única manera de deixar en llibertat un elf domèstic era donant-li roba. Li va fer molta pena veure com la Winky s’aferrava al seu drap i plorava desconsoladament als peus del senyor Mauch.

—La Winky tenia por! —va saltar l’Hermione fora de si, traient foc pels queixals—. La seva elf té por de les alçades, i aquells bruixots emmascarats estaven fent levitar la gent! No la pot culpar d’haver volgut fugir!

El senyor Mauch va fer una passa enrere per alliberar-se de qualsevol contacte físic amb l’elf, a qui mirava com si fos alguna cosa pudent i nauseabunda que li estigués embrutant les seves sabates immaculades.

—Una elf desobedient no la vull per a res —va dir impassible, mirant-se l’Hermione—. No vull per a res un servent que oblida les obligacions que té amb el seu amo i la seva reputació.

La Winky plorava tan fort que l’eco dels seus plors ressonava per tota la clariana.

Hi va haver un silenci molt tens que no es va trencar fins que el senyor Weasley va dir:

—Bé, doncs si ningú hi té cap objecció, m’emporto els meus cap a la tenda. Amos, la vareta ja ens ha dit tot el que sabia… Et fa res tornar-l’hi al Harry?

El senyor Diggory l’hi va tornar la vareta al Harry, que se la va posar a la butxaca.

—Som-hi, nois —va fer el senyor Weasley, tranquil. Però l’Hermione no semblava que tingués cap intenció de moure’s; seguia mirant-se fixament l’elf que plorava—. Hermione! —va insistir el senyor Weasley, ja amb una mica de pressa. L’Hermione es va girar i va seguir el Harry i el Ron, que ja se n’anaven cap als arbres.

—Què li passarà a la Winky? —va preguntar l’Hermione tan bon punt van deixar enrere la clariana.

—No ho sé —va respondre el senyor Weasley.

—Mare meva, com la tractaven! —va exclamar, furiosa—. El senyor Diggory no parava de dir-Ii «elf»… I el senyor Mauch… sap que no ha estat ella, i tot i així la farà fora! Li importava ben poc que hagués estat espantada, o si plorava… La tractava d’una manera inhumana!

—Bé, és que no és humana —va dir el Ron.

L’Hermione es va rebotar.

—Però això no vol dir que no tingui sentiments, Ron. La tractaven d’una manera detestable…

—Hermione, tens tota la raó del món —va intervenir el senyor Weasley, fent-li un gest perquè seguís avançant—, però ara no és el moment de discutir els drets dels elfs. Vull arribar a la tenda tan ràpid com sigui possible. Què ha passat amb els altres?

—Els hem perdut en la foscor —va dir el Ron—. Pare, per què s’ha posat tothom tan nerviós amb la calavera aquella?

—Us ho explicaré tot quan arribem a la tenda va dir el senyor Weasley, bastant tens.

Però quan van arribar al final del bosc es van haver d’aturar.

Un gran grup de bruixes i bruixots atemorits s’havia congregat allà, i quan van veure que el senyor Weasley s’acostava, molts d’ells se li van llançar a sobre.

—Què ha passat? Qui l’ha conjurat, Arthur? No deu haver estat…? No deu haver estat… ell?

—És clar que no ha estat ell! —va respondre el senyor Weasley, que havia perdut la paciència—. No sabem qui ha estat, sembla que ha desaparès abans que hi arribéssim. I ara, si m’ho permeteu, estic molt cansat i me’n vull anar a dormir.

Va conduir el Harry, el Ron i l’Hermione a través de la gentada i van tornar al campament. Tot estava en silenci; no hi havia cap senyal dels bruixots emmascarats, tot i que algunes tendes encara fumejaven.

El Charlie els esperava amb el cap fora de la tenda.

—Pare, què passa? —va preguntar en la foscor—. El Fred, el George i la Ginny han tornat, però els altres…

—No pateixis, són amb mi —va dir el senyor Weasley, i es va ajupir per entrar a la tenda. El Harry, el Ron i l’Hermione el van seguir.

El Bill era assegut al costat de la tauleta de la cuina, prement-se un llençol al braç, que li sagnava abundosament. El Charlie duia la camisa esquinçada i el Percy tenia sang al nas. Al Fred, al George i a la Ginny no els havia passat res, però estaven alterats.

—Pare, heu enxampat la persona que ha conjurat la marca? —va preguntar el Bill a l’acte.

—No —va respondre el senyor Weasley—. Sota hi hem trobat l’elf del Barty Mauch amb la vareta del Harry, però no tenim ni idea de qui ha conjurat la marca.

—Què? —van fer el Bill, el Charlie i el Percy a l’uníson.

—La vareta del Harry? —va dir el Fred.

—L’elf del senyor Mauch? —va dir el Percy, atònit.

Amb ajuda del Harry, el Ron i l’Hermione, el senyor Weasley va explicar què havia passat al bosc. Quan van acabar la història, el Percy es va inflar, indignat.

—El senyor Mauch fa bé de desfer-se d’una elf així! —va dir—. Fugir d’aquesta manera quan ell li havia manat expressament que no es mogués… Posar-lo en dubte davant de tota la Conselleria… Quin efecte hauria fet que se l’enduguessin els del Departament de Regulació i Control de…

—La Winky no ha fet res! Tan sols ha tingut la mala sort de ser al lloc menys indicat en el moment menys oportú! —li va etzibar l’Hermione al Percy, que es va quedar estupefacte. Sempre s’havia entès amb l’Hermione… De fet, molt millor que amb qualsevol dels altres.

—Hermione, un bruixot de la posició del senyor Mauch no es pot permetre el luxe de tenir una elf domèstica que roba varetes! —va dir el Percy en to pompós quan es va recuperar.

—La Winky no ha robat cap vareta! —va cridar l’Hermione—. Se l’ha trobada a terra!

—Algú seria tan amable d’explicar-me què carai era aquella calavera? —va interrompre el Ron, impacient—. No feia cap mal… Per què està tothom tan histèric?

—Ron, t’ho he dit abans: és el símbol de l’Innominable! —va dir l’Hermione i, abans que ningú pogués dir res, va afegir—: Ho vaig llegir a Expansió i decadència de les forces del mal.

—I tretze anys que no el vèiem —va dir el senyor Weasley, pesarós—. És normal que la gent s’hagi deixat endur pel pànic… Ha estat gairebé com tornar a veure l’Innominable.

—Però, no ho entenc —va dir el Ron, arrufant les celles—. Però si… Si només és una figura que flota al cel…

—Ron, l’Innominable i els seus seguidors deixaven anar la marca de les forces del mal cada cop que assassinaven algú —va explicar el senyor Weasley—. Inspirava un gran terror… No t’ho pots ni imaginar, ets massa jove. La gent tornava un bon dia a casa i es trobava la marca de les forces del mal a sobre i ja sabia què li esperava dins… —Al senyor Weasley li va venir un calfred—. Era el que tothom temia… Era aterridor…

Es va fer un silenci.

Aleshores el Bill es va treure el llençol per veure com tenia el tall i va dir:

—Sigui qui sigui que l’ha conjurat aquesta nit, no ens ha fet cap favor. Els Cavallers de la mort s’han quedat petrificats quan l’han vist i han desaparès immediatament abans que en poguéssim desemmascarar cap. Per sort, hem pogut caçar la família Roberts al vol abans que caigués a terra. En aquests moments els hi estan alterant la memòria.

—Els Cavallers de la mort? —va fer el Harry—. Qui són els Cavallers de la mort?

—Així és com s’autoanomenaven els seguidors de l’Innominable —va respondre el Bill—. Crec que aquesta nit hem vist el que queda d’ells… Dels que van aconseguir no anar a Azkaban, és clar.

—Bill, no tenim cap prova que fossin ells —va dir el senyor Weasley—. Tot i que és possible que ho fossin —va afegir, afligit.

—Segur que ho eren! —va dir de sobte el Ron—. Pare, al bosc ens hem trobat el Draco Malfoy i ens ha mig insinuat que el seu pare era un d’aquells pirats de les màscares! I tots sabem que els Malfoy estaven de part de l’Innominable!

—Però, què pretenien els seguidors de Voldemort…? —va començar a dir el Harry, i tots es van sobresaltar. Com la majoria dels bruixots, els Weasley sempre evitaven pronunciar el seu nom—. Perdó —va fer el Harry ràpidament—. Però, què pretenien els seguidors de l’Innominable, fent volar els muggles aquells? Quin sentit té?

—Que quin sentit té? —va repetir el senyor Weasley—. Així és com es diverteix aquesta gent, Harry. La majoria de muggles que van assassinar en l’època en què l’Innominable era al poder, els van assassinar per divertir-se. Suposo que avui havien begut i no han pogut resistir la temptació de recordar-nos el que en general continuen sent la majoria d’ells. Per a ells ha estat una trobada simpàtica entre amics… —va acabar, repugnat.

—Però, si realment eren Cavallers de la mort, per què han desaparès quan han vist la marca de les forces del mal? —va preguntar el Ron—. No haurien hagut d’alegrar-se en veure-la?

—Ron, pensa una mica —va dir el Bill—. Si eren Cavallers de la mort, quan l’Innominable va perdre el poder van haver de fer impossibles per lliurar-se d’Azkaban, van haver d’explicar moltes mentides, van haver de dir que els havia forçat a matar i torturar gent. Estic segur que a ells els fa més por que torni que no a nosaltres. Quan va perdre el poder, van negar-lo i van tornar a la vida diària com si res… No crec que ell estigui gaire content de la seva actuació, no creieu?

—Així que… qui ha conjurat la marca de les forces del mal —va dir l’Hermione lentament—, ho ha fet per recolzar l’actuació dels Cavallers de la mort, o per espantar-los?

—En tenim tanta idea com tu, Hermione —va dir el senyor Weasley—. Només sabem una cosa… Que només els Cavallers de la mort sabien conjurar la marca. No m’estranyaria gens que l’individu que ho ha fet hagués estat un d’ells, tot i que potser ara no ho sigui… Escolteu, és molt tard, i si la mare s’assabenta del que ha passat, es posarà malalta. Més val que dormim unes quantes hores més i agafem un portarreu ben d’hora al matí.

El Harry va tornar a la llitera amb el cap bullint. Havia d’estar exhaust, però eren les tres de la matinada i estava totalment despert… Despert i preocupat.

Feia tres dies —semblava molt més, però només feia tres dies— s’havia despertat amb mal a la cicatriu. I aquella nit, per primer cop en tretze anys, la marca de Lord Voldemort havia aparegut al cel. Què volia dir tot allò?

Va pensar en la carta que havia escrit al Sirius abans de marxar del carrer Privet. L’havia rebuda? Quan en rebria resposta? El Harry es va quedar estirat mirant el sostre de la tenda, però aquell cop no li van venir fantasies voladores que l’ajudessin a agafar el son, i ja feia molta estona que sentia els roncs del Charlie quan finalment es va quedar adormit.





10. Caos a la Conselleria


El senyor Weasley els va despertar poques hores després. Va plegar les tendes amb màgia i van abandonar el campament tan ràpid com van poder. A la porta de la caseta d’informació hi havia el senyor Roberts. Van veure que estava estrany, com absent, i els va acomiadar desitjant-los que passessin un bon Nadal.

—Es recuperarà —va dir el senyor Weasley en veu baixa quan van sortir del tancat—. Quan a algú se li altera la memòria, de vegades es queda una mica desorientat durant un temps… I Déu n’hi do el que li han fet oblidar…

De camí al punt d’on sortien els portarreus, van sentir veus neguitoses, i quan hi van arribar es van trobar el Basil, l’encarregat dels portarreus, envoltat de bruixes i bruixots histèrics per marxar d’allà al més aviat possible. El senyor Weasley va tenir una petita discussió amb ell abans de posar-se a la cua. Finalment van poder agafar una roda punxada per tornar a Stoatshead Hill abans que sortís el sol. Van creuar Ottery St Catchpole a la llum de l’alba gairebé sense dir res, perquè estaven esgotats i anaven somiant amb l’esmorzar que els esperava al Cau. Quan van tombar l’últim revolt del camí i van veure la casa, un crit va ressonar en el carrer humit.

—Oh, gràcies a Déu, gràcies a Déu!

La senyora Weasley, que els havia estat esperant a la porta, va sortir corrent a trobar-los en sabatilles, amb la cara pàl·lida i demacrada i un exemplar rebregat del Periòdic Profètic a les mans.

—Arthur, estava tan preocupada! Tan preocupada.

Es va llançar sobre el senyor Weasley i li va caure el Periòdic Profètic. El Harry va mirar a terra i va veure la portada: «Escenes de terror a la final del Mundial de Quidditch» junt amb una fotografia en blanc i negre de la marca de les forces del mal per sobre els arbres.

—Esteu bé… —va murmurar la senyora Weasley distreta, que va deixar anar el senyor Weasley i se’ls va mirar a tots amb els ulls vermells—. Esteu vius… Fills meus!

I, per a sorpresa de tothom, va agafar el Fred i el George i els va abraçar tan fort que van topar amb el cap.

—Auu! Mare! Que ens ofegaràs!

—Us vaig escridassar abans que marxéssiu! —va dir la senyora Weasley, i es va posar a plorar—. No m’ho podia treure del cap! I si l’Innominable us hagués fet alguna cosa… L’últim que hauríeu sentit de la vostra mare hauria estat una bronca perquè no havíeu aprovat prou GNOM! Oh, Fred! George!

—Molly, sisplau, que no ens ha passat res —va dir el senyor Weasley en to reconfortador, allunyant-la dels bessons i conduint-la cap a la casa—. Bill —va afegir a sota veu—, agafa el diari que vull saber què hi diu…

Un cop es van haver entaforat tots a la cuina diminuta i l’Hermione li va fer una tassa de te ben carregada a la senyora Weasley, en què el senyor Weasley va insistir a tirar-hi un rajolí d’Ogden’s Old Firewhisky, el Bill li va donar el diari al seu pare. El senyor Weasley va llegir la primera pàgina per sobre amb el Percy al darrere.

—Ho sabia! —va exclamar el senyor Weasley, pesarós—. «La Conselleria va a la deriva…». «Els culpables van escapar…». «Manca de mesures de seguretat…». «Bruixots de les forces del mal escapen els controls…». «Vergonya nacional…». Qui ha escrit això? És clar… La Rita Skeeter…

—Aquesta dona l’ha agafat amb la Conselleria d’Afers Màgics! —va protestar el Percy, furiós—. La setmana passada es queixava que no hauríem de perdre el temps regulant el gruix de les marmites sinó que hauríem d’estar caçant vampirs! Com si el paràgraf tercer del Reglament de tracte d’éssers parcialment humans no digués molt clarament que…

—Percy, sisplau —va fer el Bill amb un badall—, calla.

—Parlen de mi —va dir el senyor Weasley, obrint uns ulls com taronges en arribar al final de l’article.

—On? —va fer la senyora Weasley, a punt d’ennuegar-se, després de fer un glop de te amb whisky—. Si ho hagués vist, hauria sabut que éreu vius!

—És que no mencionen el meu nom —va dir el senyor Weasley—. Escolteu: «Les bruixes i els bruixots que esperaven ansiosos una explicació reconfortant de la Conselleria d’Afers Màgics van quedar molt decebuts. El funcionari que va sortir del bosc una bona estona després que aparegués la marca de les forces del mal va comunicar que no hi havia ferits, però no va voler donar més detalls. Queda per veure, doncs, si l’explicació oficial desmentirà els rumors que diuen que una hora després uns quants cossos van ser evacuats de l’interior del bosc». Déu meu! —va exclamar el senyor Weasley exasperat, i va donar el diari al Percy—. És cert que no hi havia ferits, què volia que digués? «Rumors que diuen que una hora després uns quants cossos van ser evacuats de l’interior del bosc…». Ara segur que n’hi haurà, de rumors! —Va sospirar profundament i va afegir—: Molly, he d’anar a l’oficina, això requereix atenció.

—Hi vaig amb tu, pare —va dir el Percy, estarrufat—. Segur que al senyor Mauch li anirà bé un cop de mà. I, a més, li podré donar l’informe sobre les marmites en persona.

I va sortir a grans passes de la cuina.

La senyora Weasley va quedar d’allò més descontenta.

—Arthur, se suposa que estàs de vacances! Això no té res a veure amb el teu departament. Segur que se sabran espavilar sense tu…

—Molly, hi he d’anar —va dir el senyor Weasley—. Per culpa meva han empitjorat les coses. Em canvio i surto cap allà…

—Senyora Weasley —va intervenir el Harry, incapaç de contenir-se per més temps—, sap si la Hedwig ha tornat amb una carta per a mi?

—La Hedwig? —va fer la senyora Weasley distreta—. No. Fa dies que no arriba correu…

El Ron i l’Hermione es van mirar encuriosits el Harry.

Ell els va fer una mirada reveladora i va dir:

—Ron, pujo a deixar les coses a la teva habitació, val?

—Val… Jo també pujo —va dir el Ron a l’acte—. Hermione?

—Ja vinc —va respondre ella, i tots tres van sortir de la cuina i van pujar escales amunt.

—Què passa, Harry? —va preguntar el Ron tot just tancar la porta de l’habitació.

—Us he d’explicar una cosa —va dir el Harry—. Diumenge passat em vaig despertar a mitja nit i em tornava a fer mal la cicatriu.

El Ron i l’Hermione van reaccionar exactament com el Harry s’ho havia imaginat al carrer Privet. L’Hermione va sufocar un crit i va començar a donar-li consells immediatament. Va fer referència a uns quants llibres i va mencionar un munt de gent, des de l’Albus Dumbledore fins a Madame Pomfrey, la infermera de l’escola.

El Ron es va quedar simplement garratibat.

—Però… L’Innominable no era allà, oi? Vull dir que… Que l’últim cop que et va fer mal la cicatriu, ell era a Hogwarts, oi?

—Estic convençut que ell no era al carrer Privet —va dir el Harry—. Però havia somiat en ell… En ell i Ben Babbaw, Cuapelada. Ara ja no ho recordo bé, però planejaven matar… algú.

Per un moment va estar a punt de dir «matar-me a mi», però la cara de pànic de l’Hermione el va frenar.

—Només va ser un somni —va dir el Ron per animar-lo—. Un malson.

—Sí, un somni. Però, tan sols un somni? —va dir el Harry, i es va girar per mirar el cel assolellat per la finestra—. No ho trobeu molt estrany? Un matí em fa mal la cicatriu, i tres dies més tard els Cavallers de la mort tornen i el senyal de Voldemort apareix al cel…

—No pronunciïs el seu nom! —va dir el Ron entre dents.

—Recordeu què va dir la professora Trelawney —va continuar el Harry, ignorant les paraules del Ron— a finals del curs passat?

La professora Trelawney era la seva mestra de Futurologia a Hogwarts.

L’Hermione va abandonar l’expressió de terror i es va posar a riure.

—Harry, penses fer cas del que diu aquella entabanadora?

—Hermione, aquell cop va ser diferent —va dir el Harry—. Tu no hi eres, no la vas veure. T’ho asseguro, va entrar en una mena de trànsit. De debò. I va dir que el Senyor de les forces del mal tornaria… «Més poderós i terrible que mai…». I que ho aconseguiria perquè el seu servidor estava a punt de reunir-se amb ell… I aquella nit Cuapelada es va escapar.

Hi va haver un silenci en què el Ron va estar absent, jugant amb un forat que tenia al cobrellit dels Chudley Cannons.

—Harry, per què volies saber si havia arribat la Hedwig? —va preguntar l’Hermione—. Esperes cap carta?

—Li vaig explicar al Sirius això de la cicatriu —va dir el Harry arronsant les espatlles—. Estic esperant que em contesti.

—Ben pensat! —va exclamar el Ron, alleugerit—. Segur que el Sirius sap què fer!

—Esperava que em respongués ràpid —va dir el Harry.

—Però si no saps on és… Podria estar perdut per l’Àfrica, o en qualsevol altre lloc del món! —va dir l’Hermione assenyadament—. La Hedwig no pot fer un viatge tan llarg en dos dies!

—Ja, ja ho sé —va dir el Harry, però un mal presagi li encongia l’estómac mentre mirava per la finestra.

—Harry, per què no anem a jugar a quidditch al camp d’arbres fruiters? —va suggerir el Ron—. Va, que farem un tres contra tres. Segur que el Bill, el Charlie, el Fred i el George voldran jugar… Podràs provar de fer la finta de Wronski…

—Ron —va intervenir l’Hermione en un to de el-que-acabes-de-dir-és-una-bajanada—. Ara el Harry no té ganes de jugar a quidditch… Està amoïnat, i està cansat… Tots hauríem de descansar una mica…

—Sí, anem a jugar a quidditch —va dir de sobte el Harry—. Espera, que agafo la Raigdefoc.

L’Hermione va marxar de l’habitació murmurant entre dents: «Sou criatures!».

Ni el senyor Weasley ni el Percy van parar gaire per casa en tota la setmana. Tots dos marxaven ben d’hora al matí, abans que la resta de la família es llevés, i tornaven quan ja feia molt que havien acabat de sopar.

—És una bogeria —els va dir el Percy amb aires d’importància el diumenge, la nit abans que tornessin a Hogwarts—. M’he passat la setmana apagant focs. La gent no para d’enviar xiulets i, és clar, si no els obres immediatament, exploten. Resultat: l’escriptori ple de cremades i la meva millor ploma reduïda a cendres.

—I per què us envien xiulets? —va preguntar la Ginny, que estava esparracada a la catifa de la sala reparant un exemplar de Mil i una herbes i bolets màgics amb magicel·lo.

—Per queixar-se del sistema de seguretat del Mundial de Quidditch —va dir el Percy—. Volen una indemnització per danys i perjudicis. Mundungus Fletcher al·lega haver perdut una tenda de dotze habitacions amb jacuzzi, però ja me’l conec. Sé de sobres que dormia sota una capa clavada amb quatre pals.

La senyora Weasley va mirar el rellotge de pèndola que hi havia en un racó. Al Harry li agradava molt aquell rellotge. Si es volia saber l’hora, no servia per a res, però si no, era molt pràctic. Tenia nou busques daurades i a cada una d’elles hi havia gravat el nom d’un membre de la família. A l’esfera no hi havia números, sinó els noms dels llocs on es podien trobar. Alguns eren de l’estil de «casa», «escola» i «feina», però també n’hi havien uns altres que deien «perdut», «hospital», «presó» i, al lloc on en un rellotge normal hi ha el dotze, hi deia «perill mortal».

De les nou varetes, vuit assenyalaven la posició «casa», però la del senyor Weasley, que era la més llarga, encara assenyalava «feina». La senyora Weasley va sospirar profundament.

—El pare no havia hagut de treballar els caps de setmana d’ençà de l’època de Voldemort —va dir—. El fan treballar massa. Si triga gaire més a arribar, el sopar no valdrà res.

—El pare creu que ha de remeiar l’error que va cometre el dia de la final —va dir el Percy—. Francament, va ser una mica imprudent de fer declaracions sense haver-ho consultat amb el seu cap…

—No culpis el teu pare del que va escriure aquella desgraciada de dona! —va saltar la senyora Weasley, enfadadíssima.

—Si el pare no hagués dit res, la Rita tan sols hauria pogut escriure que era una pena que a la Conselleria ningú no hagués fet declaracions —va dir el Bill, que jugava a escacs amb el Ron—. La Rita Skeeter mai parla bé de ningú. Recordeu que un cop va entrevistar tots els desembruixadors de Gringotts i de mi va dir que era un «tros de quòniam grenyut»?

—Una mica llarg sí que el portes, rei —va dir la senyora Weasley afablement—. Si vols, te’l…

—Mare, no!

La pluja fuetejava les finestres de la sala. L’Hermione estava immersa llegint el Llibre d’encanteris (nivell 4) que la senyora Weasley li havia comprat a la ronda d’Alla. El Charlie estava sargint un passamuntanyes incombustible. El Harry tenia el maletí d’eines per a l’escombra que li havia regalat l’Hermione per al seu tretzè aniversari obert als peus i estava enllustrant la Raigdefoc. El Fred i el George estaven asseguts en un racó allunyat inclinats sobre un tros de pergamí amb les plomes a la mà, parlant en veu baixa.

—Vosaltres dos, què feu? —va preguntar la senyora Weasley, inquisidora, amb els ulls clavats en els dos bessons.

—Els deures —va dir el Fred com si res.

—No siguis ximple, Fred, esteu de vacances —va dir la senyora Weasley.

—Ja, és que anem una mica endarrerits —va dir el George.

—Espero que no estigueu dissenyant un altre full de comanda… —va dir la senyora Weasley astutament—. No deveu estar pensant a començar de nou amb allò de Bromes dels Bruixots Bessons, oi?

—Mare —va fer el Fred, mig enfadat—, si demà el Hogwarts Express tingués un accident i el George i jo moríssim, com et sentiries de pensar que l’últim que vam sentir de tu va ser una acusació injusta?

Tots van riure, fins i tot la senyora Weasley.

—El pare està a punt d’arribar! —va exclamar ella de sobte, mirant el rellotge.

La busca del senyor Weasley havia passat de «feina» a «viatjant»; un segon després s’havia aturat a «casa» amb les altres i van sentir que els saludava des de la cuina.

—Ja vinc, Arthur! —va cridar la senyora Weasley, i va sortir corrents.

Poc després el senyor Weasley entrava a la sala amb una safata en què duia el sopar. Se’l veia totalment extenuat.

—Ha saltat l’espurna —li va dir a la senyora Weasley. Es va asseure a la butaca al costat del foc i es va posar a jugar sense gaire entusiasme amb la coliflor marcida—. La Rita Skeeter ha estat tafanejant tota la setmana, buscant més desgavells a la Conselleria per esbombar algun escàndol. I finalment ha descobert que la pobre Berta ha desaparegut, així que demà ho traurà al Periòdic Profètic a la portada. Fa segles que li vaig dir al Gepp que havia d’enviar algú a cercar-la.

—El senyor Mauch fa setmanes que ho diu —va saltar el Percy a l’acte.

—Doncs té sort que la Rita encara no s’hagi assabentat d’allò de la Winky —va dir el senyor Weasley irritat—. Si sabés que vam enxampar la seva elf domèstica amb la vareta que va conjurar la marca de les forces del mal, tindria titulars per a una setmana.

—Però no havíem quedat que l’elf, tot i que va ser una irresponsable, no va conjurar la marca? —va dir el Percy exaltat.

—Del que té sort el senyor Mauch és que al Periòdic Profètic ningú sàpiga que malament tracta els elfs! —va dir enfadada l’Hermione.

—Hermione, t’estàs passant! —va fer el Percy—. Un home que té un càrrec tan important a la Conselleria com el senyor Mauch mereix obediència de part dels seus servents…

—Vols dir dels seus esclaus, no? —va dir l’Hermione gairebé cridant—. Que jo sàpiga a la Winky no li paga res…

—Em sembla que serà millor que pugeu a acabar de fer-vos l’equipatge! —va intervenir la senyora Weasley per matar la discussió—. Vinga, cap a dalt!

El Harry va recollir el maletí d’eines per a l’escombra, va carregar-se la Raigdefoc a l’espatlla i se’n va anar amb el Ron. A dalt de tot de la casa la pluja encara se sentia més fort i arribava acompanyada dels xiulets i el brogit del vent, a més dels esporàdics gemecs del dimoni necròfag que vivia a les golfes. El Porcupintí es va posar a aletejar a la gàbia quan els va veure entrar. Semblava que els baguls a mig empaquetar el tornaven boig d’alegria.

—Dóna-li unes quantes galetes de mussol —va dir el Ron, i li va llançar el paquet al Harry—, aviam si calla.

El Harry li va donar galetes de mussol a través de les barres de la gàbia i se’n va anar cap al seu bagul. Al costat hi tenia la gàbia de la Hedwig, buida.

—Ja fa més d’una setmana —va sospirar el Harry, mirant-se la perxa deserta de la Hedwig—. Ron, no podria ser que haguessin capturat el Sirius?

—No ho crec, hauria sortit al Periòdic Profètic —va dir el Ron—. La Conselleria hauria volgut escampar als quatre vents que com a mínim havien enxampat algú, no?

—Tens raó…

—Aquí tens el que et va comprar la meva mare a la ronda d’Alla. I els diners que et va treure de la cambra de seguretat… Mira, t’ha rentat tots els mitjons.

I se’n va anar cap al llit del Harry i l’hi va deixar un munt de paquets, una bossa amb monedes i una pila de mitjons. El Harry va començar a desembolicar els paquets. A més del Llibre d’encanteris (nivell 4) de Marina Fetillera, també hi havia un bon grapat de plomes, una dotzena de rotlles de pergamí i recanvis per a l’assortiment d’ingredients per fer pocions: se li estava acabant l’espina de lleó de mar i l’essència de belladona. Estava entaforant la roba interior dins la marmita quan de sobte el Ron va xisclar darrere seu:

—Però, què és això?

El Harry s’ho va mirar; era un vestit llarg de vellut marró. Al coll i als punys duia un volant de punta esgrogueït.

Van picar a la porta i la senyora Weasley va entrar amb una pila d’uniformes de Hogwarts acabats de rentar.

—Teniu —va dir, separant-los en dues piles—. I procureu posar-los bé al bagul perquè no s’arruguin.

—Mare, t’has equivocat. M’has posat el vestit nou de la Ginny —va dir el Ron, i l’hi va tornar.

—I és clar que no —va dir la senyora Weasley—. És el teu vestit de gala.

—Què? —va fer el Ron, horroritzat.

—Que és el teu vestit de gala! —va repetir la senyora Weasley—. A la llista de l’escola diu que aquest any heu de portar un vestit de gala… Un vestit per a actes formals.

—Sí home! —va fer el Ron, incrèdul—. Ni parlar-ne, no me’l penso posar.

—Ron, n’has de dur un! —va dir la senyora Weasley, malhumorada—. I són tots així! El teu pare també va així a les festes!

—Doncs jo prefereixo anar despullat abans que posar-me això! —va exclamar el Ron, tossut.

—No siguis ximple —va dir la senyora Weasley—, has de dur un vestit de gala, ho diu a la llista! Al Harry també n’hi vaig comprar un… Ensenya-l’hi, Harry…

Alarmat, el Harry va obrir l’últim paquet que li quedava. Però no era tan horrible com s’esperava: el seu vestit no tenia cap mena de punta. De fet, era bastant semblant al vestit d’uniforme, excepte que aquell era verd botella en comptes de negre.

—Vaig pensar que aquest color t’aniria molt bé amb els ulls —va dir la senyora Weasley afectuosament.

—El seu no està tan malament! —va dir el Ron, emprenyat—. I a mi per què no me’n vas comprar un d’igual?

—Doncs perquè… Perquè el teu el vaig haver de comprar de segona mà, i no n’hi havia gaires per triar! —va respondre la senyora Weasley, una mica avergonyida.

El Harry va mirar cap a una altra banda. Li hauria agradat poder compartir els diners que tenia a la cambra de seguretat de Gringotts amb els Weasley, però sabia que no l’hi acceptarien.

—No me’l penso posar —seguia dient el Ron, tossut—. Ni borratxo.

—Com vulguis —va etzibar la senyora Weasley—. Vés despullat. I, Harry, sisplau, fes-li una foto i envia-me-la, que tinc ganes de riure.

I se’n va anar de l’habitació amb un cop de porta. Just en aquell moment van sentir un gargalleig desagradable darrere seu. El Porcupintí s’havia ennuegat amb una galeta massa gran.

—Tot el que tinc és una merda! —va exclamar el Ron, furiós, i se’n va anar cap al Porcupintí per arrabassar-li la galeta del bec.





11. Al Hogwarts Express


Quan el Harry es va despertar l’endemà al matí, ja es respirava un ambient de final de vacances. La forta pluja seguia picant contra la finestra mentre es posava els texans i el jersei de xandall; fins que no fos al Hogwarts Express no es posaria el vestit de bruixot.

El Ron, el Fred, el George i ell van baixar a esmorzar i tot just havien arribat al replà del primer pis que la senyora Weasley va aparèixer al final de l’escala tota neguitosa.

—Arthur! —va cridar escales amunt—. Arthur! Missatge urgent de la Conselleria!

El Harry es va enretirar contra la paret per deixar passar el senyor Weasley, que s’havia posat el vestit del revés. Quan el Harry i els altres van arribar a la cuina, la senyora Weasley furgava ansiosa els calaixos de la cuina.

—Hi ha d’haver una ploma per força!

El senyor Weasley estava inclinat sobre el foc parlant amb…

El Harry va tancar els ulls i els va tornar a obrir per assegurar-se que el que veia era cert.

Al bell mig de les flames hi havia el cap de l’Amos Diggory igual que si fos un gran ou barbut. Parlava molt ràpid i sense fer el més petit cas de les espurnes que saltaven al seu voltant, ni de les flames que li pujaven per les orelles.

—Els seus veïns muggles han sentit explosions i xisclets i han cridat… Com en diuen? Ah, sí, la bonicia. Arthur, hi hauries d’anar…

—Ja ho tinc! —va fer la senyora Weasley sense alè, i va donar al senyor Weasley un tros de pergamí, un tinter i una ploma rebregada.

—És una sort que me n’hagi assabentat —va continuar el cap del senyor Diggory—. He hagut d’anar molt d’hora al despatx per enviar un parell de mussols i m’hi he trobat els del Departament de Control de l’Ús Indegut de la Màgia que en sortien… Arthur, si se n’assabenta la Rita Skeeter…

—Quina és la versió de l’Ull-foll? —va preguntar el senyor Weasley. Va destapar el tinter, hi va sucar la ploma i es va preparar per prendre notes.

El senyor Diggory va girar els ulls en blanc.

—Diu que va sentir algú al jardí. Diu que volien entrar a casa seva, però que els cubells d’escombraries van atacar els intrusos.

—Què van fer els cubells? —va preguntar el senyor Weasley, prenent notes com un boig.

—Segons m’ha dit, van fer molt de soroll i van començar a escampar brossa per tot arreu —va dir el senyor Diggory—. Sembla que un dels cubells encara estava en acció quan va aparèixer la bonicia.

El senyor Weasley va rondinar.

—I què se’n sap dels assaltants?

—Arthur, ja coneixes l’Ull-foll —va dir el senyor Diggory, girant de nou els ulls en blanc—. Diu que algú volia entrar a casa seva de matinada… Jo més aviat diria que ara hi deu haver un gat cobert de peles de patates amb un atac de neurosi. El problema és que si els del Departament de Control de l’Ús Indegut de la Màgia s’encarreguen de l’afer, l’Ull-foll ja ha begut oli… Ja coneixes el seu expedient… Si poguéssim acusar-lo d’un delicte menor… Alguna cosa del teu departament… Què li pot caure per haver encantat uns cubells d’escombraries?

—Una amonestació —va dir el senyor Weasley, que seguia escrivint amb furia amb les celles arrufades—. I l’Ull-foll no va usar la vareta? No va atacar ningú?

—Em jugo el que vulguis que va sortir del llit disparat i va començar a fer encanteris des de la finestra a tot el que va trobar —va dir el senyor Diggory—, però això els costarà de provar perquè no hi ha ferits.

—D’acord, surto ara mateix —va dir el senyor Weasley. Es va posar el pergamí amb les notes que havia pres a la butxaca i va sortir com un llamp de la cuina.

El cap del senyor Diggory va buscar la senyora Weasley amb la mirada.

—Perdona per les molèsties, Molly —va dir, ja més tranquil—, ja sé que és molt d’hora… Però l’Arthur és l’únic que pot treure l’Ull-foll d’aquest embolic, i avui ha de començar amb la seva nova feina. No podia haver triat un altre dia?

—No pateixis, Amos —va dir la senyora Weasley—. Vols menjar alguna cosa abans de marxar? Una torrada?

—No et diré que no —va dir el senyor Diggory.

Amb les pinces del foc, la senyora Weasley va agafar una torrada amb mantega d’un plat que hi havia a la taula i l’hi va posar a la boca.

—Gràcies —va dir com va poder, i va desaparèixer amb un pop.

El Harry va sentir el senyor Weasley que s’acomiadava apressadament del Bill, el Charlie, el Percy i les noies. Cinc minuts després tornava a ser a la cuina, amb el vestit del dret, passant-se la pinta pels cabells.

—Més val que m’afanyi… Nois, que vagi bé a l’escola —va dir el senyor Weasley per acomiadar-se del Harry, el Ron i els bessons mentre es posava la capa i es preparava per desaparetre—. Molly, segur que no et fa res portar-los a Kings Cross tu sola?

—Segur —va respondre ella—. Tu preocupa’t només de l’Ull-foll, que nosaltres ja ens apanyarem.

El Bill i el Charlie van entrar a la cuina just quan el senyor Weasley desapareixia.

—Què passa amb l’Ull-foll? —va preguntar el Bill—. Quina n’ha fet, aquest cop?

—Diu que ahir algú va intentar entrar a casa seva —va dir la senyora Weasley.

—Parleu d’Ull-foll Murri? —va preguntar el George pensiu mentre untava amb melmelada la torrada—. No és aquell boig que…?

—El pare en té un molt bon concepte —el va tallar la senyora Weasley.

—Ja, el pare col·lecciona endolls… —va dir el Fred a mitja veu així que la senyora Weasley va sortir de la cuina—. Tots dos calcen el mateix peu…

—El Murri va ser un gran bruixot —va dir el Bill.

—És un vell amic del Dumbledore, no? —va dir el Charlie.

—Bé, tampoc es pot dir que el Dumbledore sigui precisament molt normal… —va dir el Fred—. Vaja, que és un geni i tot el que vulgueu, però…

—Però, qui és Ull-foll? —va preguntar el Harry.

—És un antic funcionari de la Conselleria, ara està jubilat —va dir el Charlie—. Jo el vaig conèixer un dia que el pare em va dur al seu despatx. Era un auror… Un dels millors… Capturava bruixots del mal —va afegir, en veure la cara de desconcert que feia el Harry—. La meitat de les cel·les d’Azkaban les va omplir ell. I, és clar, es va fer un munt d’enemics… Principalment entre les famílies d’aquells que va enxampar… He sentit a dir que s’ha tornat molt paranoic, ara que és vell. No confia en ningú. Veu bruixots del mal per tot arreu…

El Bill i el Charlie van decidir anar a l’estació de King’s Cross a acomiadar-se de tothom, però el Percy es va desfer en excuses i va dir que no podia faltar a la feina.

—En aquests moments no puc permetre’m el luxe de demanar un dia de festa —els va explicar—. El senyor Mauch comença a confiar en mi.

—Tens raó, Percy —va dir el George molt seriós—. Crec que d’aquí a poc se sabrà el teu nom.

La senyora Weasley s’havia atrevit a fer servir el telèfon públic que hi havia a l’oficina de correus del poble i havia cridat tres taxis muggles perquè els portessin a Londres.

—L’Arthur va intentar aconseguir cotxes de la Conselleria —va dir la senyora Weasley al Harry a cau d’orella mentre miraven des del jardí mullat per la pluja com els taxistes carregaven els sis pesats baguls al portaequipatge—. Però els tenien tots ocupats… Mare de Déu, no semblen gaire contents…

El Harry no va voler explicar-li que els taxistes muggles no acostumaven a transportar mussols exaltats, i el Porcupintí estava muntant un escàndol impressionant. Tampoc va ajudar gaire el fet que uns quants COETS DEL DR. FILIBUSTER: PETEN XOPS I NO CAL FLAMA s’encenguessin sols inesperadament quan el bagul del Fred es va obrir, fet que va provocar que el taxista deixés anar un crit d’espant i de dolor, perquè a més a més el Malifet li havia clavat les urpes a la cama.

El viatge va ser d’allò més incòmode perquè els baguls ocupaven molt d’espai i ells anaven molt estrets al seient del darrere. El Malifet va trigar una bona estona a recuperar-se dels coets i quan van arribar a Londres el Harry, el Ron i l’Hermione duien tots tres un bon nombre d’esgarrapades. Es van sentir molt alleugerits quan van arribar a King’s Cross i van poder sortir dels taxis, tot i que en aquell moment la pluja queia més fort que mai i van quedar xops només de creuar el carrer amb els baguls.

En aquelles alçades el Harry ja estava acostumat a entrar a l’andana nou i tres quarts. Es tractava tan sols de passar a través de la barrera aparentment sòlida que separava les andanes nou i deu. L’únic problema era fer-ho dissimuladament per no atreure l’atenció dels muggles. Aquell dia ho van fer en grups; el Harry, el Ron i l’Hermione van passar els primers (eren els més cridaners, ja que anaven acompanyats del Porcupintí i el Malifet): se’n van anar cap a la barrera xerrant com si res i la van travessar suaument… I mentre passava tot això, l’andana nou i tres quarts es va anar materialitzant davant seu.

El Hogwarts Express, un tren de vapor de color escarlata, els estava esperant escopint un núvol de fum que feia que els alumnes i els pares que estaven a l’andana semblessin fantasmes. El Porcupintí es va tornar encara més sorollós en resposta als innombrables esgarips que se sentien en la boira. El Harry, el Ron i l’Hermione se’n van anar a buscar seients i poc després ja estaven col·locant l’equipatge en un compartiment a mitja alçada del tren. Un cop ho van tenir tot ben posat, es van afanyar a tornar a l’andana per acomiadar-se de la senyora Weasley, el Bill i el Charlie.

—Potser ens veurem més aviat del que us penseu —va dir el Charlie amb un somriure quan s’acomiadava de la Ginny amb una abraçada.

—Per què? —va fer el Fred entusiasmat.

—Ja ho veureu —va dir el Charlie—. Però no li digueu al Percy que us ho he dit… Al cap i a la fi, «és informació confidencial i no es pot revelar fins que la Conselleria ho cregui oportú».

—Ostres, fins i tot a mi m’agradaria tornar a Hogwarts aquest any —va dir el Bill amb les mans a les butxaques, mirant-se el tren amb una certa nostàlgia.

—Per què? —va preguntar el George encuriosit.

—Perquè serà un any molt emocionant —va dir el Bill amb els ulls il·luminats—. Potser m’agafo uns dies lliures i m’hi deixo caure a veure…

—A veure què? —va dir el Ron.

Però en aquell moment va sonar el xiulet del tren i la senyora Weasley els va fer pujar.

—Gràcies, senyora Weasley —va dir l’Hermione.

Van pujar al tren, van tancar la porta i van treure els caps per la finestra per seguir parlant amb ella.

—Sí, gràcies per tot, senyora Weasley —va dir el Harry.

—Ha estat un plaer tenir-vos a casa —va dir la senyora Weasley—. Us convidaria a venir uns dies per Nadal, però… Suposo que voldreu quedar-vos a Hogwarts amb… amb tot el que passarà.

—Mare! —va fer el Ron, emprenyat—. Què és això que no ens voleu explicar?

—Ho sabreu aquesta nit, suposo —va dir la senyora Weasley amb un somriure—. Serà fantàstic, ja ho veureu… És clar que m’alegro que hagin canviat les normes…

—Quines normes? —van fer el Ron, el Fred i el George alhora.

—El professor Dumbledore us ho explicarà aquesta nit… Us portareu bé, oi? Oi, Fred? Oi, George?

Els pistons van fer taf-taf i el tren es va començar a moure.

—Digueu-nos què passarà a Hogwarts! —va cridar el Fred per la finestra mentre la senyora Weasley, el Bill i el Charlie s’allunyaven ràpidament—. Quines normes han canviat?

Però la senyora Weasley es va limitar a somriure i a acomiadar-se d’ells amb la mà. Abans que el tren hagués arribat al revolt, el Bill, el Charlie i ella van desaparetre.

El Harry, el Ron i l’Hermione van tornar al compartiment. La forta pluja que picava contra les finestres impossibilitava veure-hi res més enllà dels vidres. El Ron va obrir el bagul, va treure el vestit de gala marró i el va posar per sobre la gàbia del Porcupintí per esmorteir la fressa.

—El Gepp ens volia explicar què passaria a Hogwarts —va dir malhumorat, i es va asseure al costat del Harry—. El dia de la final de quidditch, us en recordeu? I en canvi la meva pròpia mare no ens ho vol dir. Em pregunto què…

—Xxxt! —va fer de sobte l’Hermione amb un dit als llavis, assenyalant el compartiment del costat. El Harry i el Ron van parar l’orella i van sentir una veu afectada coneguda que entrava per la porta oberta.

—El meu pare volia enviar-me a Durmstrang, en lloc de Hogwarts. Coneix el director de l’escola. I ja sabeu què en pensa, del Dumbledore: que perd el cul pels sang de fang. En canvi Durmstrang no admet púrria d’aquesta mena. Però la meva mare no va voler que me n’anés tan lluny. El meu pare diu que Durmstrang té una actitud molt més raonable que Hogwarts envers la màgia negra. A Durmstrang els alumnes aprenen a fer-ne, en lloc de la porqueria de Defensa que fem nosaltres…

L’Hermione es va aixecar, va anar de puntetes a la porta i la va tancar per no sentir més la veu del Malfoy.

—Així que pensa que li hauria agradat anar a Durmstrang, eh? —va dir, enfadada—. Tant de bo hi hagués anat, així no l’hauríem de suportar.

—Durmstrang és una altra escola de bruixeria? —va preguntar el Harry.

—Sí —va fer l’Hermione amb cara de fàstic—. Té una reputació terrible. Segons Estudi sobre l’educació a Europa, posa molt d’èmfasi en l’ensenyament de la màgia negra.

—Crec que n’he sentit a parlar —va dir el Ron sense gaire convenciment—. On és? A quin país?

—Evidentment, no se sap —va dir l’Hermione alçant les celles.

—Per què no? —va preguntar el Harry.

—Hi ha una rivalitat històrica entre les escoles de bruixeria. Durmstrang i Beauxbatons estan ocultes perquè ningú els pugui robar els secrets.

—Sí home! —va fer el Ron rient—. Durmstrang deu ser tan gran com Hogwarts. Com vols que ocultin el seu fastigós castell?

—Però, Ron, Hogwarts també està ocult! —va dir l’Hermione molt sorpresa—. Tothom ho sap… Bé, tothom que ha llegit Hogwarts, la història.

—Aleshores només tu —va dir el Ron—. Però, digue’ns, com s’oculta un lloc com Hogwarts?

—Amb encanteris —va respondre l’Hermione—. Si se’l mira un muggle, l’únic que veu és un castell en runes ple d’esbarzers amb un cartell a la porta que diu «Prohibit entrar: perill d’enderrocament».

—Així que Durmstrang també sembla una runa als ulls dels intrusos?

—Potser sí —va dir l’Hermione arronsant les espatlles—. O potser té un munt de Fetilleries Foragita-muggles, com l’estadi del Mundial de Quidditch. I per evitar que bruixots d’altres llocs puguin trobar-lo, el poden haver fet insituable…

—Què?

—Bé, sempre es pot embruixar un edifici de manera que no se’l pugui situar en un mapa, oi?

—Si tu ho dius… —va fer el Harry.

—De totes maneres, crec que Durmstrang deu estar molt al nord —va dir l’Hermione cavil·lant—. En algun lloc molt fred, perquè porten capes de pell d’uniforme.

—Ah, penseu quin munt de possibilitats —va dir el Ron somiant despert—. Seria tan fàcil fer caure el Malfoy per una glacera i fer veure que ha estat un accident… Quina pena que la seva mare se l’estimi…

A mesura que avançaven cap al nord, la pluja s’anava fent cada cop més intensa. El cel era tan fosc i les finestres estaven tan cobertes de baf que al migdia ja van haver d’encendre les torxes. El carretó del menjar va arribar amb molt d’ enrenou i el Harry va comprar una bossa gran de Dolços La Marmita per compartir.

Durant la tarda van rebre la visita d’alguns dels seus amics, entre els quals hi havia el Seamus Finnigan, el Dean Thomas i el Neville Longbottom, un noi de cara rodona molt oblidadís que havia estat educat per la seva àvia, una bruixa formidable. El Seamus encara duia una escarapel·la d’Irlanda que s’estava quedant sense màgia: encara cantava «Troy! Mullet! Moran!», però amb una veu cansada i feble. Després de mitja hora de comentar el partit de quidditch, l’Hermione es va cansar i es va submergir un cop més en el Llibre d’encanteris (nivell 4) i es va posar a aprendre l’Encantament Atraient.

El Neville escoltava amb enveja la conversa en què els altres revivien la final.

—L’àvia no hi va voler anar —va dir pesarós—. No va comprar entrades. Però devia ser bestial.

—Ho va ser —va dir el Ron—. Mira això, Neville…

Va furgar dins el bagul i va treure la figura en miniatura de Viktor Krum.

—Uau! —va exclamar el Neville mort d’enveja quan el Ron va fer que li saltés a la mà amb la punta del dit.

—I a més el vam veure de molt a prop —va dir el Ron—. Érem a la llotja…

—Per primer i últim cop a la vida, Weasley.

El Draco Malfoy era palplantat a la porta. Darrere seu hi havia el Crabbe i el Goyle, els seus dos amiguets corpulents i malvats, que com a mínim havien crescut un pam durant l’estiu. Era evident que havien sentit tota la conversa per l’escletxa de la porta, que el Seamus i el Dean havien deixat entreoberta.

—Malfoy, em sembla que ningú t’ha demanat la teva opinió —va dir el Harry tot tranquil.

—Weasley! Què és allò? —va saltar el Malfoy, assenyalant la gàbia del Porcupintí. Una de les mànigues del vestit de gala del Ron penjava del seient seguint el vaivé del tren i el volant de punta esgrogueït cridava molt l’atenció.

El Ron va fer un intent d’amagar el vestit, però el Malfoy va ser més ràpid i el va agafar per la màniga.

—Nois, mireu això! —va exclamar el Malfoy extasiat, alçant el vestit del Ron per mostrar-lo al Crabbe i al Goyle—. Weasley, no pensaves pas posar-te això, oi? Però si no es porta des del 1890…

—Calla, merdós! —va dir el Ron, que s’havia posat gairebé del color del vestit, i l’hi va prendre al Malfoy de les mans. El Malfoy es va riure d’ell tant com va voler; el Crabbe i el Goyle van deixar anar una riota.

—Així, què? Hi penses participar, Weasley? Vols intentar donar una mica de prestigi al teu cognom? Ja saps que també hi ha diners en joc… Si guanyessis et podries comprar un vestit decent…

—Què dius? —va etzibar el Ron.

—Que si hi participaràs! —va repetir el Malfoy—. Suposo que tu sí, oi, Potter? Tu no deixes escapar mai una oportunitat de cridar l’atenció…

—Malfoy, o ens dius de què parles, o marxes, però no emprenyis —va dir l’Hermione, exasperada, per sobre del Llibre d’encanteris (nivell 4).

Per la cara pàl·lida del Malfoy es va estendre un somriure de triomf.

—No em digueu que no ho sabeu! —va dir, encantat—. Weasley, tens el pare i un germà a la Conselleria i no ho sabeu? Déu meu! A mi el meu pare m’ho va dir fa segles! L’hi va explicar Cornelius Fudge. Però, és clar, el meu pare es fa amb els càrrecs més alts de la Conselleria… Potser és que el teu no arriba a aquest nivell… Sí, deu ser això. No deuen parlar de coses importants davant seu…

I, rient-se’n un cop més, el Malfoy va fer un gest al Crabbe i al Goyle i tots tres van desaparèixer.

El Ron es va aixecar i va tancar la porta del compartiment amb tanta força que el vidre es va fer miques.

—Ron! —va exclamar l’Hermione amb to de reprovació.

Va treure la vareta i va dir: «Reparo!». Els trossets es van unir en un sol vidre i el vidre va tornar a la porta.

—De què va el Malfoy, fent com si ell ho sabés tot i nosaltres res…? —va etzibar el Ron—. «El meu pare es fa amb els càrrecs més alts de la Conselleria…». El meu pare podria haver ascendit tant com hagués volgut… Però li agrada ser on és…

—És clar —va dir l’Hermione en veu baixeta—. Ron, no t’enfadis per res del que digui el Malfoy…

—Enfadar-me, jo? Per culpa seva? I ara! —va fer el Ron, agafant un dels Dolços La Marmita que quedaven i esclafant-lo.

El Ron va seguir de mal humor durant tota la resta del viatge. Gairebé no va dir res mentre es canviaven i es posaven els uniformes, i seguia encès quan el Hogwarts Express va alentir la marxa i finalment es va aturar en la foscor a l’estació de Hogsmeade.

Quan es van obrir les portes del tren, van sentir un tro impressionant. L’Hermione va embolicar el Malifet amb la capa, el Ron va seguir tapant el Porcupintí amb el vestit de gala i van baixar del tren cobrint-se el cap i amb els ulls mig tancats per protegir-se de la pluja. Plovia tan fort que semblava que algú els estigués llançant cubells d’aigua glaçada per sobre.

—Ei! Hagrid! —va cridar el Harry en veure una silueta gegantesca al fons de l’andana.

—Tot bé, Harry? —va respondre el Hagrid, saludant-lo amb la mà—. Ens veiem a la festa, si no és que ens ofeguem abans!

Era tradició que els alumnes de primer arribessin a Hogwarts creuant el llac amb unes barquetes acompanyats pel Hagrid.

—No m’agradaria gens haver de travessar el llac amb aquesta tempesta —va manifestar l’Hermione tremolant de fred mentre avançaven lentament per l’andana envoltats d’alumnes. Un centenar de carruatges tirats per cavalls invisibles els esperaven fora. El Harry, el Ron, l’Hermione i el Neville van pujar un a un, agraïts; la porta es va tancar de cop i poc després la llarga processó de carruatges ja enfilaven cap al castell de Hogwarts cruixint i esquitxant aigua.





12. El Torneig dels Tres Bruixots


Els carruatges van travessar les portes flanquejades per dues estàtues de porcs senglars alats i van començar a rodar amunt pel camí de revolts suaus, balancejant-se perillosament sota el vendaval. Recolzat en la finestra, el Harry veia com Hogwarts s’anava acostant, amb les seves innombrables finestres il·luminades que centellejaven desdibuixades darrere l’espessa cortina d’aigua. El carruatge es va aturar davant les portes d’entrada de roure que quedaven al final d’un tram d’esglaons de pedra, i un llamp va esquerdar el cel. La gent que havia pujat en els carruatges del davant corria escales amunt cap al castell; el Harry, el Ron, l’Hermione i el Neville van saltar del seu i també van sortir corrents: no van alçar el cap fins que no van ser a resguard dins el cavernós vestíbul de l’escola il·luminat per torxes, davant de la magnífica escalinata de marbre.

—Carai! —va fer el Ron, que va sacsejar el cap i ho va mullar tot—. Si això continua així, el llac es desbordarà! Estic completament… Aaa!

Un gran globus d’aigua de color vermell li havia caigut del cel i havia explotat. Completament xop, escopint aigua per la boca, el Ron va relliscar i es va precipitar sobre el Harry just en el moment que queia una segona bomba. La bomba va estar a punt de tocar l’Hermione, però finalment va esclatar als peus del Harry, que va rebre una esquitxada d’aigua freda sobre les vambes que li va deixar xops els mitjons. Els que eren al seu voltant es van enretirar i es van començar a empènyer els uns als altres per sortir de la línia de foc… El Harry va alçar la vista i, flotant a sis metres per sobre seu, va veure Peeves, l’esperit entremaliat, un home petitet que duia un barret cobert de cascavells i una corbata de llaç de color taronja. El Peeves estava apuntant de nou molt concentrat i amb cara malèvola.

—Peeves! —va cridar una veu enfadada—. Peeves, vine aquí immediatament!

La professora McGonagall, subdirectora de Hogwarts i professora en cap de la residència de Gryffindor, havia sortit corrents del Gran Saló, però va relliscar amb el terra mullat i es va agafar al coll de l’Hermione per no caure.

—Uui! Perdoni, senyoreta Granger!

—No és res, professora! —va fer l’Hermione, fregant-se la gola.

—Peeves, que ets sord? He dit que baixis! —va rugir la professora McGonagall posant-se bé el barret puntegut i mirant dalt amb les seves ulleres quadrades amb foc als ulls.

—Però si no faig res! —va dir el Peeves rient com una gallina, i va deixar caure una bomba d’aigua sobre unes noies de cinquè, que van sortir esperitades cap al Gran Saló—. Ja estan molls, no? Petites cagadetes d’ovella! Iupi! —I va llençar una altra bomba a un grup d’alumnes de segon que acabaven d’arribar.

—Peeves, cridaré el director! —va etzibar la professora McGonagall—. T’ho adverteixo, Peeves…

El Peeves va treure la llengua, va llançar pels aires les bombes d’aigua que li quedaven i se’n va anar volant per les escales de marbre, cloquejant com un boig.

—Vinga, doncs! —va fer la professora McGonagall secament als alumnes remullats—. Al Gran Saló, vinga!

El Harry, el Ron i l’Hermione van travessar el vestíbul lliscant i relliscant, van creuar les portes que tenien a la dreta i el Ron no va deixar de renegar en veu baixa mentre s’apartava els cabells mullats de la cara.

El Gran Saló estava decorat per al banquet d’inici de curs d’una manera tan esplèndida com sempre. Els plats i els calzes d’or brillaven a la llum de centenars d’espelmes que flotaven en l’aire sobre les taules. Les quatre taules allargades estaven plenes d’alumnes que xerraven animadament; al final del Saló els professors s’asseien en una cinquena taula de cara als alumnes. Allà dins la temperatura era molt més agradable. El Harry, el Ron i l’Hermione van passar pel costat de la taula de Slytherin, de Ravenclaw i de Hufflepuff i es van asseure amb la resta dels de Gryffindor a l’altre extrem del Gran Saló, al costat del Nick-de-poc-sense-cap, el fantasma de Gryffindor. El Nick era d’un color blanc perla translúcid i duia el seu habitual gipó amb una gorgera especialment ampla que li servia el doble propòsit d’anar mudat de festa i alhora evitar que el cap no se li mogués gaire, perquè el tenia gairebé escapçat.

—Bona nit! —va fer, amb un somriure.

—Bona? —va fer el Harry, i es va treure les vambes per buidar-les d’aigua—. Espero que no triguin gaire a fer la tria, perquè m’estic morint de gana.

Cada any la Cerimònia de la Tria dels alumnes nous per distribuir-los en residències tenia lloc la nit en què arribaven a l’escola, però per un desafortunat cúmul de circumstàncies el Harry no havia assistit a cap cerimònia d’ençà de la seva, així que tenia moltes ganes de ser-hi.

I aleshores una veu molt exaltada el va cridar des de l’altra punta de la taula:

—Ei, Harry!

Era el Pau Parra, un alumne de tercer pel qual el Harry era una espècie d’heroi.

—Hola, Pau —va fer el Harry sense gaire entusiasme.

—Harry, saps què? Saps què, Harry? El meu germà comença aquest any! El meu germà Dani!

—Mmm… Que bé! —va fer el Harry.

—Se’n mor de ganes! —va exclamar el Pau, fent bots a cadira—. Espero que el posin a Gryffindor! Encreua els dits, Harry!

—Mmm… Sí, és clar —va fer el Harry, i es va girar cap a l’Hermione, el Ron i el Nick-de-poc-sense-cap—. Els germans acostumen a anar a la mateixa residència, oi? —els va preguntar. Estava pensant en els Weasley: tots set havien passat per Gryffindor.

—No, no necessàriament —va dir l’Hermione—. La germana bessona de la Parvati Patil està a Ravenclaw, i són idèntiques. Sembla que haurien d’estar juntes, però no.

El Harry va alçar la vista cap a la taula dels professors. Hi havia més seients buits que de costum. El Hagrid, evidentment, encara estava creuant el llac contra el temporal amb els de primer; la professora McGonagall segurament supervisava la neteja del vestíbul, però hi havia una altra cadira buida, i no se li acudia qui més faltava.

—On és el nou mestre de Defensa Contra les Forces del Mal? —va preguntar l’Hermione, que també mirava cap a la taula dels professors.

Mai havien tingut un professor de Defensa Contra les Forces del Mal que hagués durat més d’un curs. De tots els que havia tingut, el favorit del Harry era, de lluny, el professor Llopin, el del curs anterior. Va examinar la taula de punta a punta i estava clar que allà no hi havia cap cara nova.

—Potser és que no han trobat ningú! —va saltar l’Hermione, neguitosa.

El Harry va examinar la taula amb més atenció. El diminut professor Flitwick, el mestre d’Encanteris, estava assegut sobre una pila de coixins al costat de la professora Coliflor, la mestra de Botànica, que duia el barret tort sobre uns cabells grisos airosos. Ella parlava amb la professora Sinistra, del Departament d’Astronomia. A l’altra banda de la professora Sinistra hi havia algú amb la cara groguenca, el nas de garfi i els cabells greixosos… Era l’Snape, el mestre de Pocions, la persona que menys agradava al Harry de tot Hogwarts. La repugnància que sentia el Harry per l’Snape només era comparable a l’odi que sentia l’Snape pel Harry, un odi que s’havia intensificat, si és que això era possible, el curs passat, en què el Harry havia ajudat el Sirius a escapar davant mateix dels nassos massa grans de l’Snape… L’Snape i el Sirius eren enemics des de l’època en què havien estat alumnes de Hogwarts.

A l’altre costat de l’Snape hi havia un seient buit, que el Harry va pensar que era per a la professora McGonagall. Més enllà, al centre mateix de la taula, hi havia el professor Dumbledore, el director de l’escola, amb les seves llargues barbes i cabells platejats que li brillaven a la llum de les espelmes, i amb un magnífic vestit verd fosc amb estels i llunes brodades. El Dumbledore havia ajuntat les puntes dels llargs dits i hi havia reclinat la barbeta, mirant el sostre a través de les ulleres de mitja lluna com absort en el pensament. El Harry també va mirar el sostre, un sostre encantat que reproduïa el cel que hi havia fora en aquells moments. El Harry mai l’havia vist tan tempestuós. Estava cobert de núvols negres i violetes i, just abans que petés un altre tro, el va creuar un llamp.

—Va, afanyeu-vos! —va gemegar el Ron al costat del Harry—. Em menjaria un hipogrif!

Tot just acabava de dir això que les portes del Gran Saló es van obrir de bat a bat i es va fer un silenci absolut. La professora McGonagall va entrar seguida d’una filera d’alumnes de primer i els va dur a la part alta de la sala. Si el Harry, el Ron i l’Hermione estaven molls, no era res comparat amb l’estat dels alumnes nous. Semblava que haguessin creuat el llac nedant, i no en barca. Tremolant de fred i de nervis, tots es van col·locar en fila davant la taula dels professors i es van aturar de cara a la resta de l’escola… Tots excepte el més petit, un noi de cabells castany clar, que anava embolicat, com va advertir el Harry, amb l’abric de pell de talp del Hagrid. L’abric li anava tan gran que semblava que anés guarnit amb una tenda de campanya de pell negra. Pel coll a penes se li veia la cara, mig morta de por i exaltació alhora. Quan va ser a la fila amb la resta dels seus companys atemorits, va mirar el Pau Parra, li va fer un senyal amb el dit gros i va murmurar: «He caigut al llac!». Estava clar que estava encantat.

Aleshores la professora McGonagall va posar un tamboret de tres potes davant dels alumnes de primer i, a sobre del tamboret, un barret de bruixot apedaçat, molt vell i brut. Els alumnes de primer se’l van quedar mirant. La resta de l’escola, també. Durant un moment, es va fer silenci. Però llavors un esquinç que el barret tenia sobre l’ala es va obrir com si fos una boca i es va posar a cantar:


Mil anys o més en l’ahir,

temps en què se’m va cosir,

quatre mags foren nascuts

que avui són ben coneguts.

L’atrevit Gryffindor dels camps salvatges

la decent Ravenclaw de la gorja profonda

la dolça Hufflepuff de la vall fronda

l’astut Slytherin dels erms paratges.

Compartien un desig, una il·lusió, un somni afí

i varen traçar un pla arriscat:

educar una maga, educar un mag;

heus ací que Hogwarts comencí.

Prò cada un dels fundadors

creà la seva residència,

car cercaven certs valors

en qui llegar l’experiència.

L’important per Gryffindor,

més que res, era el valor;

Ravenclaw era ben presta

a escollir la gent més llesta;

per Hufflepuff, treball i suor

era garantia d’admissió;

i Slytherin va voler

qui tingués fam de poder.

Vius, d’entre la multitud

distingien els favorits,

però, com triar els escollits un cop ells morts i al taüt?

Gryffindor tingué l’enginy

traient-se’m del cap de cop

i els quatre em van fer qui sóc:

jo faria l’escodriny!

Poseu-vos-em a consciència,

que mai ho he fet malament,

llegiré la vostra ment

i us diré la residència.



Quan el barret va acabar tothom es va posar a aplaudir.

—Aquesta no és la cançó que va cantar quan ens va destriar a nosaltres —va dir el Harry, aplaudint com la resta.

—Cada any en canta una de diferent —va dir el Ron—. Ha de ser molt avorrit, això de ser barret. Suposo que no té res més a fer en tot l’any que preparar la cançó.

En aquells moments la professora McGonagall desenrotllava un pergamí.

—Quan els cridi, s’han de posar el barret i seure al tamboret —va dir als alumnes de primer—. Quan el barret anunciï a quina residència pertanyen, han d’anar a seure a la taula corresponent. Comencem. Ackerley, Stewart!

De la fila va sortir un noi tremolant de cap a peus. Va agafar el Barret que Tria, se’l va posar i es va asseure al tamboret.

—Ravenclaw! —va fer el barret.

L’Stewart Ackerley es va treure el barret i se’n va anar corrents cap a la taula de Ravenclaw, on tothom aplaudia. El Harry es va fixar en la Xo, la caçadora de l’equip de quidditch, que li donava la benvinguda. Per un instant el Harry va sentir un estrany desig d’unir-se ell també a la taula de Ravenclaw.

—Baddock, Malcom!

—Slytherin! La taula de l’altra banda del Gran Saló va saltar d’alegria; el Harry va veure com el Malfoy aplaudia quan el Baddock s’afegia al grup. El Harry es va preguntar si el Baddock sabia que la residència de Slytherin era per on havien passat la majoria de bruixots del mal. El Fred i el George van xiular.

—Branstone, Eleanor!

—Hufflepuff!

—Cauldron, Owen!

—Hufflepuff!

—Parra, Dani!

El petit Dani Parra va sortir endavant i va ensopegar amb l’abric de pell de talp del Hagrid just quan el mateix Hagrid s’esmunyia al Gran Saló per una porta que hi havia rere la taula dels professors. El Hagrid, que feia dos homes d’alt i tres d’ample, amb els cabells llargs i la barba negra fets un garbuix, feia una pinta de por —una impressió equivocada, ja que el Harry, el Ron i l’Hermione sabien que el Hagrid estava fet de molt bona pasta. El Hagrid es va asseure a taula, els va picar l’ullet i va mirar-se el Dani Parra, que es posava el Barret que Tria. L’esquinç de sobre l’ala es va obrir i…

—Gryffindor!

El Hagrid va aplaudir amb els de Gryffindor mentre el Dani Parra es treia el barret amb un gran somriure, el deixava al tamboret i se n’anava de pressa a seure amb el seu germà.

—Pau, he caigut al llac! —va dir, exaltat, i es va asseure en una cadira buida—. Ha sigut genial! Una bèstia que hi havia dins m’ha agafat i m’ha tornat a la barca!

—Que guapo! —va fer el Pau igual d’exaltat que el seu germà—. Deu haver sigut el calamar gegant!

—Carai! —va fer el Dani com si el somni de la seva vida fos caure en un llac profund en una nit de tempesta i que el tragués un monstre marí gegantesc.

—Dani! Veus aquell noi d’allà? Aquell de cabells negres que porta ulleres? El veus? Saps qui és, oi?

El Harry va desviar la mirada i es va concentrar en el Barret que Tria, que en aquell moment era sobre Emma Pobbs.

La Cerimònia de la Tria seguia el seu curs; uns nois i noies més o menys espantats anaven passant d’un en un pel tamboret de tres potes i la fila s’havia reduït considerablement ara que la professora McGonagall anava per la L.

—Vinga, afanyeu-vos! —va gemegar el Ron fregant-se l’estómac.

—Ron, la Cerimònia de la Tria és molt més important que el menjar —va dir el Nick-de-poc-sense-cap quan «Madley, Laura» passava a ser una Hufflepuff.

—Això ho dius tu perquè estàs mort! —va etzibar-li el Ron.

—Espero que els nous alumnes de Gryffindor donin la talla —va dir el Nick-de-poc-sense-cap, aplaudint mentre «McDonald, Natalie» s’asseia a la taula de Gryffindor—. No volem trencar la ratxa que portem, oi?

Gryffindor havia guanyat la Copa Interresidències durant tres anys consecutius.

—Pritchard, Graham!

—Slytherin!

—Quirke, Orla!

—Ravenclaw!

I, finalment, amb «Whitby, Kevin! Hufflepuff!» es va acabar la cerimònia. La professora McGonagall es va endur el barret i el tamboret.

—Ja era hora! —va exclamar el Ron, que va agafar el ganivet i la forquilla i es va mirar expectant el plat d’or.

El professor Dumbledore es va alçar, somrient als alumnes amb els braços oberts en senyal de benvinguda.

—Només dues paraules abans de començar —va ressonar la seva veu pel Gran Saló—: no en deixeu ni una engruna!

—Ben dit! —van fer el Harry i el Ron, i els plats buits es van omplir de menjar per art de màgia.

El Nick-de-poc-sense-cap es va mirar amb melangia el Harry, el Ron i l’Hermione, que s’omplien els plats.

—Ah! ‘Xò ztà molt millor! —va fer el Ron amb la boca plena de puré de patates.

—Doncs teniu sort que hi hagi menjar —va dir el Nick-de-poc-sense-cap—. Aquesta tarda hi ha hagut problemes a la cuina.

—Ca paxat? —va preguntar com va poder el Harry amb un tros de carn de dimensions considerables a la boca.

—El Peeves… —va dir el Nick-de-poc-sense-cap movent el cap, que va trontollar perillosament. Es va alçar una mica més la gorgera—. El mateix problema de sempre… Volia assistir al banquet… La qual cosa era inacceptable; ja sabeu que és un autèntic salvatge: menjar que veu, menjar que salta pels aires… Així que hem fet una trobada de fantasmes. Fra Gras opinava que li podíem donar una oportunitat, però, al meu parer amb molt d’encert, el Baró Sagnant s’hi ha negat en rodó.

El Baró Sagnant, un espectre esquelètic i taciturn cobert de taques de sang platejades, era el fantasma de Slytherin. Era l’únic en tot el castell de Hogwarts que podia controlar el Peeves.

—Sí, ja hem vist que s’havia emprenyat per alguna cosa —va dir el Ron—. I doncs, què ha passat a la cuina?

—El mateix de sempre —va dir el Nick-de-poc-sense-cap arronsant les espatlles—. Que el Peeves n’ha organitzat una de cal déu: ha llançat les paelles i les cassoles enlaire, ho ha esquitxat tot de sopa… Estaven morts de por, els pobres elfs domèstics…

Clang! A l’Hermione li havia caigut el calze d’or i el suc de carabassa s’estava escampant per totes les estovalles blanques, tacant-les de taronja, però l’Hermione ni se’n va adonar.

—Aquí hi ha elfs domèstics?! —va preguntar-li al Nick-de-poc-sense-cap, horroritzada—. Aquí, a Hogwarts?!

—És clar —va fer el Nick-de-poc-sense-cap, sorprès de veure com havia reaccionat l’Hermione—. N’hi ha més de cent. Em sembla que és l’edifici en què n’hi ha més de tot el país.

—Doncs jo no n’he vist mai cap! —va exclamar l’Hermione.

—Bé, és que durant el dia no acostumen a sortir de la cuina —va dir el Nick-de-poc-sense-cap—. Només surten de nit, per netejar una mica, vigilar les llars de foc, etcètera. Vaja, que se suposa que no els has de veure. És el que caracteritza els bons elfs domèstics: que és com si no hi fossin.

L’Hermione se’l va quedar mirant.

—Però suposo que els paguen un sou, oi? —va dir—. I que tenen vacances… I dret a baixa per malaltia i pensió de jubilació i tot això, oi?

El Nick-de-poc-sense-cap va riure tant que li va lliscar la gorgera i li va caure el cap, que li va quedar penjant dels dos dits de pell i múscul de fantasma que encara l’hi unien al coll.

—Baixa per malaltia i pensió de jubilació? —va repetir, mentre es tornava a col·locar el cap a lloc i el subjectava amb la gorgera—. Als elfs domèstics no els interessa això!

L’Hermione es va mirar el plat de menjar que gairebé no havia tocat, hi va deixar el ganivet i la forquilla i el va apartar.

—Oh, vinga, Fegmione —va dir el Ron, esquitxant sense voler el Harry amb pastís de carn—. Pegdona, Haggy —i es va empassar el mos—. Per molt que deixis de menjar, ells seguiran sense pensions.

—Esclaus —va fer l’Hermione, traient foc pels queixals—. Així és com s’ha fet aquest sopar, amb esclaus.

I es va negar a fer cap un altre mos.

La pluja encara picava fort als finestrals. Un altre tro els va fer vibrar i un llamp que va travessar el cel va il·luminar els plats d’or just quan les restes del segon plat desapareixien i instantàniament apareixien les postres.

—Hermione, casquetes de sucre morè! —va fer el Ron, bufant perquè li arribés l’olor—. Pa de pessic amb panses i crema. Pastís de xocolata!

Però l’Hermione li va fer una mirada tan semblant a les de la professora McGonagall que el Ron ho va deixar córrer.

Un cop es van haver acabat les postres, les molles van desaparèixer dels plats, que van quedar brillants com una patena, i aleshores l’Albus Dumbledore es va tornar a alçar. La sala va quedar en silenci a l’instant i només se sentia el brogit del vent i la pluja.

—Bé, doncs! —va fer el Dumbledore somrient a tothom—. Ara que ja hem menjat i begut tots —l’Hermione va fer una ganyota—, hauré de tornar a prendre la paraula per donar-los uns quants avisos.

»El senyor Filch, l’encarregat de manteniment, m’ha demanat que els anunciï que a la llista d’objectes prohibits dins el castell n’hi ha tres de nous: els Soroioiós, els Discos Voladors Mossegadors i els Boomerangs Picamans. Si no m’equivoco, la llista sencera consta de quatre-cents trenta-set elements. Si algú la vol consultar, la trobarà al seu despatx.

El Dumbledore va fer una ganyota i va continuar:

—Com sempre, m’agradaria recordar-los que els alumnes de primer i segon no poden anar a Hogsmeade i que cap alumne pot entrar al Bosc Prohibit.

»Em sap molt de greu comunicar-los que aquest any no se celebrarà ni la Copa Interresidències ni el Torneig de Quidditch.

—Què? —va fer el Harry. Es va girar cap al Fred i el George, que jugaven amb ell a l’equip de quidditch. Els bessons es miraven el Dumbledore bocabadats, sense poder dir res.

El Dumbledore va continuar:

—Això es deu al fet que el mes d’octubre començarà un esdeveniment que durarà tot el curs i que acapararà el temps i l’energia dels professors… Un esdeveniment que estic segur que entusiasmarà a tothom. I és que tinc el plaer d’anunciar-los que aquest any a Hogwarts tindrà lloc …

Però en aquell moment van petar uns trons ensordidors i les portes del Gran Saló es van obrir de bat a bat.

Al llindar hi havia un home tapat amb una capa de viatge negra que s’aguantava amb un bastó. Tots els caps es van girar vers el desconegut, que de sobte va quedar il·luminat per un llamp en forma de forca que havia esclatat al sostre. El desconegut es va abaixar la caputxa, va sacsejar la llarga cabellera grisa i va enfilar cap a la taula dels professors.

A cada dues passes que feia, un cloc esmorteït ressonava pel Gran Saló. L’home va arribar a la punta de la taula, va tombar cap a la dreta i se’n va anar coixejant penosament cap al Dumbledore. Un altre llamp va trencar el cel. A l’Hermione se li va tallar la respiració.

El llamp havia il·luminat la cara de l’home sobtadament, i una cara com aquella el Harry no n’havia vist mai cap a la vida. Semblava com si l’hagués tallat d’una fusta feta malbé algú que tan sols tingués una idea vaga de com és una cara humana i que no fos gaire destre amb el cisell. Tota ella era una cicatriu. La boca semblava un tall en diagonal i li faltava un bon tros de nas. Però el que el feia aterridor eren els ulls.

L’un era petit, fosc i brillant. L’altre era gran i d’un color blau elèctric molt vívid. L’ull blau se li movia constantment, sense pestanyejar, de dalt a baix i d’esquerra a dreta, independentment del que fes l’ull normal. I aleshores va rodar del tot i es va quedar mirant cap a l’interior del cap, de manera que li va quedar totalment blanc.

El desconegut va arribar on era el Dumbledore. Va treure una mà tan plena de cicatrius com la cara i el Dumbledore l’hi va encaixar amb unes paraules que el Harry no va sentir. Semblava que li havia fet alguna pregunta, perquè el desconegut va fer que no amb el cap i li va respondre seriosament i ben fluixet. El Dumbledore va assentir i li va fer un gest perquè ocupés el seient que tenia buit a la seva dreta.

El desconegut es va asseure, es va treure el matoll de cabells grisos de la cara, va agafar un plat de salsitxes i el va alçar per ensumar-lo amb el que li quedava de nas. Aleshores es va treure un ganivet de la butxaca, va tallar la punta d’una salsitxa i es va posar a menjar. Amb l’ull normal mirava el que menjava, però l’ull blau continuava movent-se sense parar, escodrinyant el Gran Saló i els alumnes.

—Permetin-me que els presenti el nou mestre de Defensa Contra les Forces del Mal —va dir el Dumbledore tot content, trencant el silenci—: el professor Murri.

Normalment als professors nous se’ls rebia amb un aplaudiment, però aquest cop ningú va aplaudir, ni professors ni alumnes. Tan sols el Dumbledore i el Hagrid van picar de mans; però el so ressonava tètricament en el silenci de la sala i tots dos van deixar d’aplaudir ben aviat. La resta estaven tots tan impressionats per l’estranya aparença de Murri que no podien fer res més que mirar-lo bocabadats.

—Murri? —li va xiuxiuejar el Harry al Ron—. Ull-foll Murri? Aquell a qui el teu pare ha anat a ajudar aquest matí?

—Deu ser ell —va fer el Ron, amb una barreja de paüra i respecte a la veu.

—Què li ha passat? —va preguntar l’Hermione amb un xiu-xiu—. Què té a la cara?

—No ho sé —va respondre el Ron també amb un xiu-xiu, observant el Murri fascinat.

El Murri no va semblar immutar-se per aquella freda rebuda. Fent cas omís de la gerra de suc de carabassa que tenia al davant, va tornar a furgar dins la capa de viatge, va treure una petaca i en va fer un bon glop. En aixecar el braç per beure, la capa es va alçar tres o quatre dits de terra i el Harry va veure sota la taula un tros de cama de fusta amb un peu amb pinces.

El Dumbledore es va tornar a aclarir la gola.

—Com estava dient —el Dumbledore va continuar el seu discurs somrient als alumnes, que seguien mirant-se l’Ull-foll Murri al·lucinats— en els propers mesos tindrem l’honor d’allotjar un esdeveniment extraordinari, un esdeveniment que no s’ha organitzat des de fa més d’un segle. Tinc el gran honor d’anunciar-los que aquest any Hogwarts serà seu del Torneig dels Tres Bruixots.

—Ha, ha! Que graciós, professor Dumbledore! —va cridar el Fred Weasley.

La tensió que havia omplert el Gran Saló d’ençà que el Murri havia arribat es va esvair de cop.

Quasi tots van riure, fins i tot el Dumbledore.

—Doncs no era cap broma, senyor Weasley —va dir—, però ara que hi penso, aquest estiu me’n van explicar una de molt bona sobre un trol, una fetillera i un leprechaun que entren en un bar i…

La professora McGonagall es va aclarir la gola sorollosament.

—Ehem… No, ara no és el moment… No… —va fer el Dumbledore—. Què els estava dient? Ah, sí, el Torneig dels Tres Bruixots… Bé, alguns de vostès no deuen saber què és, així que aquells que sí que ho saben m’hauran de perdonar per l’explicació que donaré ara i no cal que m’escoltin.

»El Torneig dels Tres Bruixots, que es va començar a disputar fa set-cents anys, era una competició amistosa entre les tres escoles de bruixeria més importants d’Europa: Hogwarts, Beauxbatons i Durmstrang. Cada escola estava representada per un paladí, i els tres paladins competien en tres proves. Les escoles es tornaven per organitzar el Torneig quinquenalment i tothom creia que era una manera estupenda que els bruixots joves de diferents nacionalitats establissin contactes. Fins que la mortalitat entre els que competien va arribar a tals nivells que el Torneig es va haver de deixar de celebrar.

—La mortalitat? —va murmurar l’Hermione, alarmada. Però la majoria dels alumnes que hi havia al Saló no compartien el seu neguit; molts es van posar a xiuxiuejar, exaltats, i el mateix Harry estava molt més interessat a sentir coses sobre el Torneig que a preocupar-se de morts que havien succeït feia segles.

—En tot aquest temps hi ha hagut una sèrie d’intents de restablir el Torneig —va prosseguir el Dumbledore— que no han tingut gaire èxit. Però els nostres departaments de Cooperació Bruixiinternacional i de Jocs i Esports Màgics han decidit que ha arribat l’hora de tornar-ho a intentar. Aquest estiu hem treballat molt dur per poder garantir que les vides dels paladins no correran perill.

»El mes d’octubre arribaran els directors de Beauxbatons i Durmstrang amb una petita delegació de precandidats; la selecció dels paladins tindrà lloc el dia de Halloween. D’entre els candidats de cada escola, un jutge imparcial triarà aquell més indicat per competir al Torneig dels Tres Bruixots. Els escollits tindran l’oportunitat de dur la seva escola a la glòria i de guanyar el premi de mil galeons d’or.

—Jo m’hi apunto! —va xiuxiuejar el Fred Weasley amb la cara il·luminada d’emoció davant la perspectiva de tanta glòria i riquesa. Però el Fred no era l’únic que es veia paladí de Hogwarts. A totes les taules hi havia gent que es mirava el Dumbledore o que xiuxiuejava fervorosament amb els seus veïns. Aleshores el Dumbledore va tornar a prendre la paraula i tothom va callar a l’instant.

—Ja sé que tots vostès tenen moltes ganes d’aconseguir la Copa del Torneig dels Tres Bruixots per a Hogwarts —va dir—, però els directors de les tres escoles participants, juntament amb la Conselleria d’Afers Màgics, hem decidit posar una restricció d’edat als participants. Només podran presentar candidatura els alumnes d’una certa edat, és a dir, els alumnes de disset anys endavant. Creiem que aquesta és una mesura necessària —el Dumbledore va alçar una mica la veu perquè uns quants s’estaven queixant i, en particular, els bessons Weasley semblaven enfurismats—, ja que, per moltes precaucions que haguem pres, les proves del Torneig segueixen sent difícils i perilloses i és poc probable que alumnes que no siguin de sisè i setè les puguin superar amb èxit. M’encarregaré personalment que ningú que no tingui l’edat enganyi el jutge imparcial i aconsegueixi que el faci paladí de Hogwarts —va aturar els seus ulls blaus en les cares rebels del Fred i el George—, així que, si encara no tenen disset anys, els recomano que no perdin el temps presentant-s’hi.

»Les delegacions de Beauxbatons i Durmstrang arribaran a l’octubre i passaran amb nosaltres la major part del curs. Confio que tots tractaran els nostres convidats amb l’atenció i el respecte que es mereixen i que recolzaran el paladí de Hogwarts de tot cor, sigui qui sigui. I bé, s’està fent tard i sé que és important que demà al matí estiguin ben descansats quan comencin les classes, així que ha arribat l’hora d’anar a dormir. Vinga!

El Dumbledore es va asseure i es va girar a parlar amb l’Ull-foll Murri. Tots els alumnes es van aixecar i van anar atropelladament cap a les portes de sortida del Gran Saló.

—És injust! —va exclamar el George Weasley, que no s’havia unit a la gentada que se n’anava cap a la porta, sinó que s’havia quedat dret mirant-se el Dumbledore—. Fem els disset a l’abril, per què no ho podem intentar?

—Jo ho penso intentar de totes maneres —va dir el Fred amb tossuderia, que també es mirava la taula dels professors arrufant les celles—. Els paladins podran fer un munt de coses que normalment estan prohibides. I donen un premi de mil galeons!

—Ja —va fer el Ron amb aire somiador—. Ja, mil galeons…

—Vinga —va fer l’Hermione—, si no us moveu ens quedarem aquí sols.

El Harry, el Ron, l’Hermione, el Fred i el George van sortir cap al vestíbul; el Fred i el George anaven discutint els mètodes que podia fer servir el Dumbledore per evitar que els menors de disset s’apuntessin al Torneig.

—I qui serà aquest jutge imparcial que decidirà qui seran els paladins? —va preguntar el Harry.

—No ho sé —va fer el Fred—, però és a ell a qui hem d’enganyar. Potser amb unes gotes de Poció d’Envellir ja farem, no creus, George?

—Però el Dumbledore sap que no teniu l’edat —va replicar el Ron.

—Sí, però la decisió no la prendrà ell —va dir el Fred amb astúcia—. A mi m’ha semblat que, un cop el jutge conegui els candidats, triarà el millor de cada escola sense tenir en compte l’edat. El que vol el Dumbledore és evitar que ens hi apuntem.

—Però hi ha paladins que s’hi han deixat la pell! —va exclamar l’Hermione amb to de preocupació mentre passaven una porta que hi havia rere un tapís abans d’enfilar per unes altres escales més estretes.

—Ja —va fer el Fred sense donar-hi importància—, però d’això fa molts anys. I, a més, si no hi hagués perill no seria divertit. Ei, Ron, si trobem la manera d’esquivar el Dumbledore, t’hi apuntaràs?

—Què en penses? —va preguntar el Ron al Harry—. Estaria bé apuntar-s’hi, no creus? Però suposo que voldran algú més gran… No sé si en sabem prou…

—Jo segur que no —va dir el Neville en to pessimista rere el Fred i el George—. Suposo que a la meva àvia li agradaria que ho intentés; sempre diu que he de fer alguna cosa per l’honor de la família. Hauria de… Ups!

Se li havia enfonsat el peu en un esglaó a mitja escala. A Hogwarts n’hi havia molts, d’aquests esglaons amb trampa, i els alumnes que feia anys que eren a l’escola ja se’ls saltaven sense pensar-hi, però el Neville era extremament despistat. El Harry i el Ron el van agafar per sota els braços i el van treure del forat mentre una armadura que hi havia al final de les escales reia escandalosament.

—Calla, coi —va fer el Ron, i li va abaixar la visera en passar.

Van pujar fins a l’entrada de la Torre de Gryffindor, que estava amagada rere un gran retrat d’una dona grassa que duia un vestit de seda de color rosa.

—Contrasenya? —els va preguntar quan se li van acostar.

—Rucades —va respondre el George—. M’ho ha dit abans un monitor.

El retrat es va enretirar i va deixar al descobert un forat a la paret pel qual van saltar tots. Un foc enorme escalfava la sala comuna circular, que estava plena de butaques i taules. L’Hermione es va mirar rabiosa les flames, que cremaven feliçment, i va murmurar «esclaus». Els va dir «bona nit» i se’n va anar al dormitori de noies.

El Harry, el Ron i el Neville van pujar l’escala de cargol que duia al seu dormitori, a la part més alta de la torre. Allà, contra la paret, hi havia cinc llits amb baldaquí i cortines de vellut d’un color vermell molt pujat i el bagul de cadascú als peus. El Dean i el Seamus ja s’estaven preparant per anar a dormir; el Seamus havia clavat l’escarapel·la d’Irlanda a la capçalera del llit, i el Dean havia enganxat un pòster de Viktor Krum a la tauleta de nit, al costat del vell pòster del West Ham Football Club.

—Com una cabra —va fer el Ron per a si mateix mirant-se amb cara de reprovació els jugadors de futbol completament immòbils.

El Harry, el Ron i el Neville es van posar el pijama i es van esmunyir al llit. Algú —sens dubte un elf domèstic— havia posat escalfapanxes entre els llençols. Era molt agradable estar allà estirat al llit escoltant la tempesta que seguia picant fort a fora.

—Saps què? Que potser m’hi animo —va dir el Ron mig adormit en la foscor— si el Fred i el George esbrinen com… El Torneig… No se sap mai, oi?

—No se sap mai. —El Harry es va tombar al llit; un munt d’imatges noves se li començaven a dibuixar al cap… Havia aconseguit que el jutge imparcial pensés que tenia disset anys… Era el paladí de Hogwarts… Estava al jardí, amb els braços alçats en senyal de triomf davant l’escola sencera, que l’aplaudia i el victorejava… Acabava de guanyar el Torneig dels Tres Bruixots… El rostre de la Xo destacava en un mar de caps desdibuixats; ella el mirava amb admiració als ulls…

El Harry va somriure al coixí i es va alegrar molt que el Ron no pogués veure el que ell veia.





13. Ull-foll Murri


L’endemà al matí la tempesta s’havia esvaït però el cel del Gran Saló continuava trist; uns núvols de color gris peltre molt carregats es passejaven pel sostre mentre el Harry, el Ron i l’Hermione examinaven els horaris nous a l’hora d’esmorzar. Uns seients més enllà, el Fred, el George i el Lee Jordan parlaven de mètodes màgics per envellir i aconseguir entrar en el Torneig dels Tres Bruixots fent trampa.

—Avui no està malament… Serem fora tot el matí —va dir el Ron, que repassava amb el dit la columna dels dilluns—. Tenim Botànica amb els de Hufflepuff i Criança de Criatures Màgiques amb… Merda, seguim amb els de Slytherin.

—I aquesta tarda dues hores de Futurologia —es va lamentar el Harry. Després de Pocions, Futurologia era l’assignatura que menys li agradava. La professora Trelawney no parava de predir la mort del Harry, cosa que a ell l’empipava molt.

—Ho hauríeu hagut de deixar, com jo —va dir l’Hermione, alegre, untant una torrada amb mantega—. Així podríeu fer alguna cosa útil, com Magimàtica.

—Veig que tornes a menjar —va dir el Ron, mirant-se com l’Hermione es posava quantitats industrials de melmelada a la torrada amb mantega.

—He pensat que hi ha millors maneres de defensar els drets dels elfs domèstics —va dir l’Hermione altiva.

—Ja… I tenies gana —va fer el Ron amb un somriure.

De sobte van sentir un soroll d’ales per sobre seu i van veure que un centenar de mussols entraven per les finestres amb el correu diari. El Harry va alçar la vista instintivament, però no hi havia cap taca blanca en aquell mar de marró i gris. Els mussols van volar per sobre les taules buscant els destinataris de les cartes i els paquets. Un gran mussol bru va descendir davant el Neville Longbottom i li va dipositar un paquet a la falda… El Neville sempre es deixava alguna cosa a casa. A l’altra banda del Saló, al Draco Malfoy se li havia posat a l’espatlla el seu mussol banyut amb la seva habitual capsa de dolços que li enviaven des de casa. El Harry va tornar al seu plat de farinetes intentant oblidar el nus que se li havia fet a l’estómac. I si li havia passat alguna cosa a la Hedwig i el Sirius no havia rebut la carta?

Les cabòries li van durar tot el trajecte a través de l’hort empantanegat cap a l’hivernacle 3, però un cop allà la professora Coliflor el va distreure amb les plantes més lletges que havia vist a la vida. De fet, no semblaven plantes, sinó llimacs monstruosos de color negre que sorgien de terra. Estaven una mica agitades i tenien un bon nombre de glàndules sebàcies que semblaven plenes de sèu.

—Sabatubs —els va anunciar la professora Coliflor la mar de contenta—. Les han d’esclafar i recollir-ne el sèu.

—El què? —va fer el Seamus Finnigan amb cara de fàstic.

—El sèu, Finnigan, el sèu —va repetir la professora Coliflor—. I els adverteixo que és molt valuós, així que més val que no el malbaratin. Aquí tenen ampolles per recollir-lo. Posin-se els guants protectors: el sèu del Sabatub pot provocar reaccions a la pell si no està diluït.

Esclafar les glàndules dels Sabatubs era fastigós, però donava molt de gust. En esclafar-les sortia una gran quantitat de líquid espès de color groc verdós que feia una forta olor de gasolina. El van recollir en les ampolles que els havia indicat la professora Coliflor, i quan es va acabar la classe ja n’havien omplert unes quantes.

—Madame Pomfrey estarà contenta —va afirmar la professora Coliflor mentre posava el tap de suro a l’última ampolla—. El sèu de Sabatub és un remei excel·lent per a l’acne. Aviam si aconseguim que els alumnes deixin de recórrer a tot tipus de mesures desesperades per desfer-se dels barbs.

—Com la pobra Eloise Midgen —va dir a mitja veu la Hannah Abbot, una noia de Hufflepuff—. Va intentar treure-se’ls amb un encanteri…

—Quina ximpleria! —va fer la professora Coliflor, amb un gest de reprovació—. Afortunadament, madame Pomfrey va aconseguir reconstruir-li el nas…

La campana que anunciava el final de la classe va ressonar per tot el castell i els camps humits de la vora i els alumnes es van separar en dos grups: els de Hufflepuff van pujar les escales de pedra per anar a Transfiguració i els de Gryffindor se’n van anar en sentit oposat cap a la petita cabana de fusta del Hagrid, que es trobava a tocar del Bosc Prohibit.

El Hagrid els esperava a la porta subjectant l’Ullal, el seu gran danès, pel collar. Al terra hi havia unes quantes caixes de fusta obertes i l’Ullal clapia i estirava el collar perquè volia investigar-ne el contingut. En apropar-se van sentir un petarrelleig estrany marcat per algunes petites explosions.

—Bon dia! —va saludar el Hagrid, i va somriure al Harry, el Ron i l’Hermione—. Més val que esperem els de Slytherin, no crec que vulguin perdre’s això… Uixecs cul de tro!

—Perdó? —va fer el Ron.

El Hagrid va assenyalar les caixes.

—Ecs! —va exclamar la Lavender Brown, i va fer un bot enrere.

En opinió del Harry, «ecs» era l’expressió perfecta per definir els uixecs cul de tro, unes bèsties que semblaven llagostes sense closca deformades, terriblement pàl·lides i bavoses, amb potes que els sortien pels llocs més estranys, i aparentment sense cap. Feien uns quinze centímetres de llarg i a cada caixa n’hi havia prop d’una centena; pujaven els uns sobre els altres i es llançaven a cegues contra les parets. Feien una pudor de peix podrit molt forta. De tant en tant deixaven anar espurnes per la cua i sortien disparats uns quants centímetres endavant.

—Acaben de sortir de l’ou —va dir el Hagrid tot orgullós—, així que els podran educar vostès! He pensat que podríem fer un projecte!

—I per què volem educar-los? —va preguntar una veu freda.

Els de Slytherin acabaven d’arribar. Qui parlava era el Draco Malfoy. El Crabbe i el Goyle reien per sota el nas. El Hagrid es va quedar molt parat.

—Vaja, que per a què serveixen —va dir el Malfoy—. Quina utilitat tenen?

El Hagrid va obrir la boca, estava fent un esforç important per pensar; hi va haver uns segons de silenci i aleshores va dir amb un to brusc:

—Això els ho explicaré el proper dia de classe, Malfoy. Avui només es tracta de dona’ls menjar. Hauran d’esbrinar què mengen, perquè jo no n’he tingut mai i no n’estic segur… He portat ous de formiga, fetge de gripau i una mica d’herbetes… Intentin tempta’ls, aviam què passa…

—Primer sèu i ara això… —va gemegar el Seamus.

Únicament moguts per l’afecte que sentien pel Hagrid, el Harry, el Ron i l’Hermione van agafar uns grapats de fetge de gripau llefiscós i van intentar temptar els uixecs cul de tro. El Harry no va poder evitar pensar que allò era totalment absurd, ja que no els veia la boca per enlloc.

—Aaauch! —va cridar el Dean Thomas deu minuts després—. M’he cremat!

El Hagrid se n’hi va anar corrents, amoïnat.

—Li ha sortit foc per la cua! —es va queixar el Dean, i va mostrar al Hagrid la cremada que s’havia fet a la mà.

—Ah, ja… És el mecanisme de propulsió —va explicar el Hagrid assentint amb el cap.

—Ecs! —va tornar a fer la Lavender Brown—. Ecs! Hagrid, què és allò puntegut que tenen?

—És que alguns tenen fiblons —va dir el Hagrid entusiasmat, i la Lavender va treure ràpidament la mà de la caixa—. Deuen ser els mascles… Les femelles tenen com unes ventoses al melic… Crec que són per xuclar sang.

—Ara entenc per què hem d’aprendre a tenir-ne cura —va dir el Malfoy amb sarcasme—. Qui no vol una mascota que et pot cremar, clavar un fibló i mossegar-te tot alhora?

—El fet que no siguin gaire bonics no treu que no puguin ser útils —va etzibar l’Hermione—. La sang de drac té molts usos en màgia, però no tindries un drac per mascota, oi?

El Harry i el Ron van somriure al Hagrid, i ell va riure furtivament per sota l’espessa barba. Al Hagrid li hauria encantat poder tenir un drac com a mascota, i el Harry, el Ron i l’Hermione ho sabien perfectament… Durant un curt període de temps del seu primer curs a Hogwarts, n’havia tingut un, un crestat noruec que es deia Norbert. El Hagrid adorava els éssers monstruosos… Com més letals, millor.

—Bé, com a mínim els uixecs són petits —va dir el Ron quan tornaven cap al castell una hora després.

—Ara sí! —va saltar l’Hermione, exasperada—. Però ja veuràs quan el Hagrid hagi esbrinat què mengen… Suposo que arribaran als dos metres!

—Sí, però això no tindrà importància si resulta que fan passar els mareigs, no? —va dir el Ron amb un somriure maliciós.

—Saps perfectament que només ho he dit per fer callar el Malfoy —va replicar l’Hermione—. Però si t’he de ser sincera, crec que té raó. El millor que podríem fer és trepitjar-los abans que ens comencin a atacar a nosaltres.

Es van asseure a la taula de Gryffindor i es van servir costelles de xai i patates. L’Hermione es va posar a menjar tan ràpid que el Harry i el Ron es van quedar parats.

—Aquesta és la teva nova manera de lluitar pels drets dels elfs? —va preguntar-li el Ron—. En lloc de no menjar, vomitar el que menges?

—No —va respondre l’Hermione; i amb tanta dignitat com li va ser possible tenint en compte que tenia la boca plena de cols de Brussel·les, va afegir—: És que vull anar a la biblioteca.

—Què? —va saltar el Ron, que no s’ho creia—. Hermione, avui és el primer dia de classe! Encara no ens han posat deures!

L’Hermione va arronsar les espatlles i va continuar entaforant-se el menjar a la boca com si no hagués tastat res en una setmana. Aleshores es va aixecar de la cadira i va dir: «Ens veiem a l’hora de sopar!» i va marxar corrents.

Quan va sonar la campana que anunciava l’inici de les classes de la tarda, el Harry i el Ron es van dirigir cap a la Torre Nord en què, al final d’una escala de cargol estreta i costeruda, una escaleta de mà platejada conduïa a una trapa que hi havia al sostre, i a l’apartament en què vivia la professora Trelawney.

Al final de l’escaleta, aquella vella coneguda olor que provenia de la llar de foc els va omplir els narius. Com sempre, les cortines estaven corregudes i la sala circular estava banyada amb la llum tènue de color carmesí que emanava dels innombrables llums coberts amb mocadors i xals. El Harry i el Ron van travessar el mar de butaques d’indiana i de pufs que inundava la sala i es van asseure a la mateixa tauleta rodona.

—Bon dia —va dir la veu pastosa de la professora Trelawney just darrere el Harry, que va fer un bot.

La professora Trelawney era una dona molt prima, i duia unes ulleres molt gruixudes que li ampliaven els ulls enormement: es mirava el Harry amb aquella expressió tràgica que sempre feia quan el veia. La gran quantitat de cadenes, penjolls i polseres que acostumava a portar la feien brillar a la llum del foc.

—Noi, el veig preocupat —va dir compungida al Harry—. El meu ull interior veu més enllà del seu posat de valent i arriba a la seva ànima turmentada. I em sap greu dir-li que a les seves preocupacions no els falten fonaments. Ai, las! Veig temps difícils per a vostè… Molt difícils… Crec que la cosa que tem acabarà passant… I potser més aviat del que es pensa…

Havia dit tot allò amb un xiu-xiu. El Ron va girar els ulls en blanc i el Harry va restar impassible. La professora Trelawney els va deixar i se’n va anar a seure en una butaca amb orelles davant del foc, de cara als alumnes. La Lavender Brown i la Parvati Patil, que l’admiraven profundament, es van asseure a dos pufs al seu costat.

—Fills meus, ha arribat el moment de considerar els estels —va dir—, els moviments dels planetes i els presagis misteriosos que es revelen tan sols als qui comprenen els passos de la dansa celestial. El destí dels éssers humans pot ser desxifrat pels raigs planetaris, que interrelacionen amb…

Però el Harry ja s’havia perdut en pensaments. L’aire calent i perfumat d’aquella classe l’adormia i la xerrameca de la professora Trelawney sobre l’endevinació del futur no l’entusiasmava precisament… Tot i que no podia evitar pensar en el que li acabava de dir: «Crec que la cosa que tem acabarà passant…».

És clar que l’Hermione tenia raó, va pensar el Harry irritat: la professora Trelawney era una impostora. En aquell moment no temia res… Bé, només que haguessin capturat el Sirius… Però, què en sabia ella? Feia temps que havia arribat a la conclusió que les seves prediccions de futur no eren més que una mica de sort barrejada amb la por que inspirava.

Exceptuant, és clar, aquell cop al final del curs anterior en què havia predit que Voldemort tornaria… Quan l’hi va explicar, el mateix Dumbledore li va dir que creia que aquell trànsit havia estat genuí…

—Harry! —va fer-li el Ron a cau d’orella.

—Què?

El Harry va mirar al seu voltant; tota la classe el mirava. Es va incorporar; gairebé s’havia quedat adormit, perdut en l’escalforeta i els seus pensaments.

—Fill meu, estava explicant que és indubtable que vostè va néixer sota la funesta influència de Saturn —va dir la professora Trelawney una mica ressentida en veure que el Harry no l’havia estat escoltant fascinat.

—Vaig néixer sota… sota… —va fer el Harry.

—Sota la influència de Saturn, fill, del planeta Saturn! —va repetir la professora Trelawney, ja profundament irritada perquè el Harry no s’havia quedat meravellat amb la notícia—. Estava dient que segurament Saturn estava en una posició de poder en el moment que va néixer… Els cabells foscos… La seva poca alçada… Pèrdues tràgiques ben d’hora a la vida… M’equivoco si dic que va néixer en ple hivern?

—Bé… —va fer el Harry—. Vaig néixer al juliol.

El Ron va haver de dissimular com va poder el riure fent veure que li havia vingut un atac de tos.

Mitja hora després tots tenien una carta celeste al davant i intentaven situar la posició dels planetes en el moment del seu naixement. Era un treball molt pesat que requeria consultar un munt de taules i calcular un bon nombre d’angles.

—Em surten dos Neptuns —va dir el Harry al cap d’una estona, mirant-se el pergamí amb desconfiança—. Oi que no pot ser, això?

—Aaaah! —va exclamar el Ron imitant el xiu-xiu místic de la professora Trelawney—. Quan al cel apareixen dos Neptuns, Harry, tenim un signe clar que ha nascut un mosquit amb ulleres…

El Seamus i el Dean, que treballaven al costat, van riure de valent, però no prou fort per tapar els xisclets d’excitació de la Lavender Brown.

—Professora, miri! Crec que m’ha sortit un planeta desconegut! Oh! Què és, això, professora?

—És un cos celeste molt bonic, reina: es tracta d’Urà —va fer la professora Trelawney mirant-se la carta.

—Lavender, m’ensenyes aquest cos tan bonic? —va fer el Ron.

Desgraciadament, la professora Trelawney el va sentir i potser va ser per allò que els va posar tants deures al final de la classe.

—Vull que em facin una anàlisi detallada de la manera com els afectarà el moviment dels planetes el més vinent basada en la seva carta celeste —va deixar anar sense el seu habitual to d’il·luminada, d’una manera molt més pròpia de la professora McGonagall—. Per dilluns que ve, i no vull excuses!

—Mala pècora —va remugar el Ron quan es van unir a la munió d’alumnes que baixaven per les escales cap al Gran Saló—. Ens ha fotut el cap de setmana…

—Què, molts deures? —va fer l’Hermione tota contenta en arribar on eren ells—. La professora Vector no ens n’ha posat gens!

—Doncs millor per tu —va fer el Ron de mal humor.

Van arribar al vestíbul, que estava ple a vessar d’alumnes que esperaven per sopar. Tot just acabaven de posar-se a la cua quan van sentir una veu que els cridava.

—Weasley! Eh, Weasley!

El Harry, el Ron i l’Hermione es van girar. Eren el Malfoy, el Crabbe i el Goyle, que estaven allà palplantats, molt contents per algun motiu.

—Què? —va fer el Ron tallant.

—Weasley, el teu pare surt al diari! —va cridar el Malfoy ben fort perquè tots els que eren al vestíbul el sentissin, i li va mostrar un retall del Periòdic Profètic—. Escolteu:

MÉS CONFUSIÓ A LA CONSELLERIA

D’AFERS MÀGICS

Rita Skeeter, enviada especial.

Sembla que no s’han acabat els problemes a la Conselleria d’Afers Màgics. Després de rebre moltes crítiques per la seva pobra capacitat de controlar les masses durant el Mundial de Quidditch, i incapaç encara d’explicar la desaparició d’una de les seves bruixes, ahir l’escàndol va tornar a esquitxar la Conselleria de la mà de les ximpleries d’Arnold Weasley, del Departament de Control de l’Ús Indegut d’Objectes de Muggles.



El Malfoy va alçar la vista.

—Ni tan sols s’han molestat a escriure bé el seu nom, Weasley. És com si no fos ningú, oi? —va dir exultant.

En aquelles alçades ja l’escoltaven tots els que eren al vestíbul. El Malfoy va allisar el retall de diari amb un gest pompós i va continuar:

Arnold Weasley, a qui fa dos anys es va obrir un expedient per tinença de cotxe volador, es va veure involucrat ahir en una batussa amb les forces de l’ordre muggles (la «policia») per culpa d’uns cubells d’escombraries altament perillosos. Sembla que Weasley havia sortit en ajut de «Ull-foll» Murri, el vell auror que es va retirar quan ja no sabia distingir entre una abraçada i un intent d’assassinat. Com era de suposar, en arribar a la fortalesa en què viu Murri, Weasley va constatar que es tractava d’una nova falsa alarma. Weasley es va veure obligat a modificar unes quantes memòries abans de poder escapar de la policia, però es va negar a respondre les preguntes del Periòdic Profètic, que volia saber per què havia involucrat la Conselleria en un assumpte tan vergonyant.

—Fins i tot hi ha una foto, Weasley! —va exclamar el Malfoy, i va girar el retall per mostrar-lo a tothom—. Una foto dels teus pares a la porta de casa… Si és que es pot dir que això és una casa, és clar… A la teva mare no li aniria malament perdre uns quants quilos, eh?

El Ron estava tremolant de ràbia. Tothom el mirava.

—Malfoy, vés a passeig —va fer el Harry—. Som-hi, Ron…

—Ah, sí, Potter, tu que has estat aquest estiu amb ells… —va fer el Malfoy foteta—. Digue’m, la seva mare és realment tan foca, o és la foto?

—Millor parlem de la teva mare, Malfoy —va respondre el Harry. L’Hermione i ell subjectaven el Ron pel vestit per evitar que es llancés sobre seu—. Aquesta expressió que té, com si tingués una merda sota el nas, la té de sempre, o només la feia perquè tu eres al seu costat?

La cara pàl·lida del Malfoy va envermellir lleugerament.

—Potter, pobre de tu que tornis a insultar la meva mare!

—Doncs no obris mai més la boca —va fer el Harry, i es va girar per marxar.

Bang!

Es van sentir uns xisclets. El Harry va notar que alguna cosa calenta com un ferro roent li fregava la cara… Es va ficar la mà a la butxaca per treure la vareta, però abans que tingués temps de tocar-la va sentir un altre fort bang i un rugit que va ressonar per tot el vestíbul:

—No anem bé, noi!

El Harry es va girar. El professor Murri baixava coixejant per les escales de marbre. Duia la vareta alçada, assenyalant una fura albina que tremolava al terra de llambordes, exactament al mateix lloc on hi havia hagut el Malfoy.

Al vestíbul es va fer un silenci de por. Ningú movia un múscul, excepte el Murri, que es va girar per mirar-se el Harry. O, com a mínim, això va fer amb l’ull normal; l’altre el tenia del revés, mirant endins.

—L’ha tocat? —va preguntar amb un grunyit el Murri. Tenia una veu greu, trencada.

—No —va fer el Harry—, ha fallat.

—Deixi’l estar! —va cridar de sobte el Murri.

—Que el deixi estar…? El què? —va fer el Harry, desconcertat.

—No, vostè no, aquell! —va grunyir el Murri, assenyalant el Crabbe amb el dit gros per sobre l’espatlla. El Crabbe es va quedar de pedra quan estava a punt d’agafar la fura albina. Pel que es veia, l’ull bellugadís del Murri era màgic i hi veia a través del cap.

El Murri se’n va anar coixejant cap al Crabbe, el Goyle i la fura, que va xisclar atemorida i va sortir corrents cap a les masmorres.

—On va? —va rugir el Murri, apuntant-lo de nou amb la vareta. La fura es va enlairar tres metres, va caure a terra amb un fort patapam i va rebotar.

—No m’agrada la gent que ataca per l’esquena —va grunyir el Murri mentre la fura continuava botant i botant, xisclant de dolor—. És de covards i em fa fàstic…

La fura va sortir disparada sacsejant les potes i la cua.

—No. Ho. Torni. A. Fer —va dir el Murri, fent rebotar la fura a terra al ritme de les seves paraules.

—Professor Murri! —va fer una veu alarmada.

La professora McGonagall baixava les escales de marbre carregada de llibres.

—Bona nit, professora McGonagall! —va respondre el Murri tranquil·lament, fent botar la fura encara més alt.

—Què…? Què feu? —va fer la professora McGonagall, seguint el bot de la fura amb els ulls.

—Donar una lliçó —va dir el Murri.

—Una lli…? Murri, això no deu ser un alumne? —va xisclar la professora McGonagall, i li van caure tots els llibres a terra.

—Doncs sí —va fer el Murri.

—No! —va xisclar la professora McGonagall, i va baixar corrents les escales. Va treure la vareta, es va sentir un fort pet i un instant després el Draco Malfoy va aparèixer fet un manyoc a terra, amb els seus habituals cabells repentinats cobrint-li la cara, que se li havia posat molt vermella. Es va alçar adolorit.

—Murri, en aquesta escola estan prohibits els càstigs corporals! No podeu usar la transfiguració! —va dir la professora McGonagall amb un fil de veu—. Segur que el professor Dumbledore us ho va dir…

—Em sembla recordar que va dir alguna cosa, sí… —va fer el Murri, fregant-se la barbeta despreocupat—. Però he cregut que es mereixia un bon ensurt…

—Murri, us heu de limitar als càstigs establerts! I, si voleu, també podeu parlar amb el professor en cap de la seva residència…

—Això faré —va dir el Murri, mirant-se el Malfoy amb desdeny.

El Malfoy, a qui encara li brillaven els ulls de dolor i humiliació, es va mirar el Murri amb ira i es va posar a remugar alguna cosa inaudible de la qual només van comprendre les paraules «el meu pare».

—Ah, amb aquestes em surt? —va dir el Murri impassible; va fer uns passos endavant i el cloc de la cama de fusta va ressonar per tot el vestíbul—. El seu pare és un vell conegut meu… Digui-li que el Murri vigila de prop el seu fill… Digui-li això de part meva… I el professor en cap de la seva residència deu ser l’Snape, oi?

—Sí —va fer el Malfoy ressentit.

—Un altre vell conegut… —va grunyir el Murri—. Fa temps que voldria tenir una xerradeta amb ell… Som-hi… —I va agafar el Malfoy per l’avantbraç i se’l va endur cap a les masmorres.

La professora McGonagall se’ls va quedar mirant neguitosa i llavors va fer un moviment de vareta apuntant als seus llibres, que es van enlairar i li van tornar als braços.

—Calleu —va dir el Ron al Harry i a l’Hermione quan es van asseure a la taula de Gryffindor uns minuts més tard envoltats de gent que comentava exaltadament el que acabava de passar.

—Per què? —va fer l’Hermione, sorpresa.

—Perquè vull gravar aquest record en la memòria i no oblidar-lo mai —va respondre el Ron amb els ulls tancats i una expressió d’èxtasi—: Draco Malfoy, la sorprenent fura que bota com una pilota…

El Harry i l’Hermione van riure i l’Hermione va començar a servir l’estofat de vedella.

—Ja, però li podia haver fet mal al Malfoy —va dir—. Sort que la professora McGonagall l’ha aturat a temps…

—Hermione! —va exclamar el Ron, furiós, obrint els ulls—. M’acabes d’espatllar el moment més feliç de la vida!

L’Hermione li va fer una ganyota de reprovació i va tornar a posar-se a menjar a tota velocitat.

—No em diguis que aquest vespre també te n’aniràs a la biblioteca? —li va preguntar el Harry, incrèdul.

—No tinc més remei —va fer l’Hermione entre mos i mos—. He de fer molta feina.

—Però si ens has dit que la professora Vector no…

—No són deures —el va tallar ella. En cinc minuts es va acabar el plat i va desaparèixer.

Tan bon punt va marxar, el Fred Weasley es va asseure al seu lloc.

—El Murri! —va exclamar—. És enrotllat, o no és enrotllat?

—Molt enrotllat! —va respondre el George, que es va asseure davant seu.

—Súper enrotllat! —va dir el Lee Jordan, el millor amic dels bessons, asseient-se al costat del George—. L’hem tingut aquesta tarda —va explicar al Harry i al Ron.

—I què tal? —va preguntar el Harry, impacient.

El Fred, el George i el Lee es van mirar significativament.

—La millor classe de la història —va dir el Fred.

—Realment, sap el que és —va dir el Lee.

—El què? —va preguntar el Ron, inclinant-se cap endavant.

—Fer-ho —va dir el George, admirat.

—Fer el què? —va preguntar el Harry.

—Lluitar contra les forces del mal —va respondre el Fred.

—En té el cul pelat —va afegir el George.

—Impressionant —va concloure el Lee.

El Ron va furgar dins la bossa buscant l’horari.

—No el tenim fins dijous! —va anunciar, decebut.





14. Els maleficis imperdonables


Els dos dies següents van passar sense grans incidents, exceptuant que el Neville va fondre la marmita a classe de Pocions per sisè cop. El professor Snape, que semblava haver-se tornat encara més venjatiu durant les vacances, va castigar el Neville a esventrar un barril de gripaus banyuts, de manera que el Neville va arribar a la sala comuna a la vora del col·lapse.

—Ja saps per què l’Snape està de tan mal humor, oi? —li va dir el Ron al Harry mentre l’Hermione li ensenyava al Neville l’Encantament Detergent per treure’s els intestins dels gripaus de les ungles.

—Sí —va fer el Harry—. Pel Murri.

Tothom sabia que l’Snape volia ser professor de Defensa Contra les Forces del Mal, i aquell ja era el quart any consecutiu que no ho aconseguia. L’Snape havia tingut tírria a tots els professors de Defensa anteriors i no se n’havia amagat, però semblava estranyament preocupat a no mostrar una animadversió oberta per l’Ull-foll Murri. I és que, quan el Harry els veia junts —a les hores dels àpats o quan es trobaven en algun passadís—, tenia la impressió que l’Snape evitava la mirada del Murri, tant la màgica com la normal.

—Jo crec que l’Snape li té por —va dir el Harry pensatiu.

—Imagina’t que el Murri convertís l’Snape en un gripau banyut —va dir el Ron, i li queia la bava només de pensar-hi— i el fes rebotar per tota la masmorra…

Els alumnes de quart de Gryffindor tenien tantes ganes de fer la primera classe amb el Murri que el dijous després de dinar es van congregar tots a la porta de l’aula fins i tot abans que toqués la campana.

L’única persona que faltava era l’Hermione, que va aparèixer just abans que comencés la lliçó.

—És que era a…

—La biblioteca —va dir el Harry per ella—. Vinga, afanya’t, que ens prendran els millors llocs.

Es van apressar a seure als pupitres que hi havia just davant de l’escriptori del professor, van treure el llibre de text, Les forces del mal: guia per a l’autodefensa, i es van posar a esperar, estranyament callats. Ben aviat van sentir la coixesa inconfusible del Murri que s’acostava pel passadís i van veure que entrava a l’aula, tan estrambòtic i aterridor com sempre, amb el peu de fusta que li sortia de sota el vestit.

—Desin-los —va grunyir. Es va dirigir amb passos pesats a l’escriptori i s’hi va asseure al darrere—. Desin els llibres. No els necessitaran.

Tots van tornar els llibres a les bosses. El Ron estava entusiasmat.

El Murri va treure la llista de classe, es va enretirar el matoll de cabells grisos de la cara deformada plena de cicatrius i va començar a cantar els noms dels alumnes amb l’ull normal que anava resseguint la llista i l’ull màgic rotant cap als que contestaven.

—Bé, doncs —va fer, quan l’última persona de la llista va confirmar que era present—. El professor Llopin em va enviar el programa que van seguir el curs passat. Sembla que tenen una bona base per enfrontar-se amb éssers malignes. Han fet els impostorus, els capells vermells, els despistaires, els ganyotus, els kappes i els homes llop, cert?

Hi va haver un murmuri general d’assentiment.

—Però estan endarrerits (molt endarrerits) pel que fa a maleficis —va seguir el Murri—. Així que he vingut a preparar-los contra el que els bruixots es poden fer els uns als altres. Tinc deu mesos per ensenyar-los a fer front als male…

—Però és que vostè també marxarà?! —va saltar el Ron.

L’ull màgic del Murri va rotar per mirar el Ron i el Ron es va espantar, però uns moments després el Murri va somriure; era el primer cop que el Harry el veia fer una cosa semblant. És clar que aleshores la cara coberta de cicatrius encara se li va deformar més, però tot i així era un consol saber que era capaç de fer gestos amigables com els somriures. El Ron va quedar molt alleugerit.

—Vostè deu ser un dels fills de l’Arthur Weasley, oi? —va preguntar el Murri—. El seu pare em va salvar d’una de bona fa pocs dies… Sí, només em quedaré un curs. He vingut per fer un favor especial al Dumbledore… Em quedaré un curs, i després tornaré a la pau i la tranquil·litat del meu retir.

Llavors va deixar anar una riota desagradable i va fregar-se les mans boterudes.

—Així que… Mans a la feina. Maleficis. N’hi ha de moltes formes i de totes intensitats. Segons el programa aprovat per la Conselleria d’Afers Màgics, només els he d’ensenyar els contramaleficis, res més. Diuen els de la Conselleria que fins que no siguin a sisè no poden veure maleficis il·legals. Diuen que encara són massa joves i susceptibles. Però el professor Dumbledore té més bona opinió de vostès i creu que ho podran suportar perfectament. I jo dic que com més aviat sàpiguen contra què han de lluitar, millor. Com se suposa que s’han de defensar d’una cosa que no han vist mai? Un bruixot que vulgui fer-los un malefici il·legal no els avisarà abans de fer-lo. No els demanarà permís educadament. I, per tant, han d’estar preparats. Han de vigilar constantment i prendre les màximes precaucions. Han de deixar estar això que fan, senyoreta Brown, quan els parlo.

La Lavender es va sobresaltar i es va posar com un tomàquet. Estava ensenyant a la Parvati l’horòscop que havia fet per sota del pupitre. Pel que semblava, l’ull màgic del Murri també hi veia a través de la fusta massissa, a més de fer-ho pel clatell.

—I bé, algú de vostès sap quins són els maleficis més penats per la llei maga?

Alguns alumnes, entre els quals hi havia el Ron i l’Hermione, van alçar insegurament el braç. El Murri va donar la paraula al Ron, tot i que continuava tenint l’ull màgic clavat en la Lavender.

—Mmm… —va fer el Ron vacil·lant—. El meu pare me’n va parlar d’un… Em sembla que es deia Malefici Imperatiu, o alguna cosa per l’estil…

—Sí, és clar —va fer el Murri divertit—. No m’estranya que el seu pare n’hi hagi parlat: durant una època el Malefici Imperatiu va dur de cap tota la Conselleria.

El Murri es va alçar, va obrir el calaix de l’escriptori i va treure’n un pot de vidre. Dins es movien tres grans aranyes negres. El Harry va notar que el Ron feia un petit bot enrere. El Ron detestava les aranyes.

El Murri va obrir el pot, va agafar una de les aranyes i se la va posar al palmell de la mà perquè tots la veiessin.

Aleshores va apuntar la vareta cap a ella i va dir: «Impero!».

L’aranya es va deixar caure de la mà del Murri per un fil de seda i va començar a gronxar-se com si estigués en un trapezi. Va estirar les cames, va fer un salt mortal endarrere, va trencar el fil, va caure sobre l’escriptori i aleshores va fer la roda. El Murri va sacsejar la vareta i l’aranya es va posar dreta sobre dues potes i va començar a ballar claqué.

Tothom reia… Tothom excepte el Murri.

—Ho troben graciós, eh? —va grunyir—. Els agradaria que els ho fes a vostès?

El riure es va acabar instantàniament.

—Control total —va murmurar el Murri mentre l’aranya es feia una bola i rodolava per l’escriptori sense parar—. Podria fer que saltés per la finestra, que es llancés a l’aigua i s’ofegués, que es deixés caure per la gola d’un de vostès…

El Ron es va estremir.

—Hi va haver un temps en què moltes bruixes i bruixots estaven controlats pel Malefici Imperatiu —va dir el Murri, i el Harry va suposar que parlava del temps en què Voldemort estava en la flor dels seus dies—. I no saben quina feinada tenia la Conselleria a destriar qui actuava sota la seva influència de qui actuava lliurement.

»Es pot lluitar contra el Malefici Imperatiu, i jo els ensenyaré com fer-ho, però cal una fortalesa de caràcter que no tothom té. Així que més val que evitin que els hi facin, si poden. VIGILANCIA PERMANENT! —va rugir el Murri, i tots van fer un bot.

El Murri va agafar l’aranya que feia tombarelles i la va tornar a posar al pot.

—Algú en sap algun altre? Saben cap més malefici il·legal?

L’Hermione va aixecar la mà i, per a sorpresa del Harry, el Neville també. L’única classe en què el Neville responia voluntàriament les preguntes del professor era la de Botànica, que sens dubte era l’assignatura que li anava millor. Fins i tot el Neville estava sorprès d’haver-s’hi atrevit.

—Sí? —va fer el Murri, i l’ull màgic va rodar fins a aturar-se en el Neville.

—Jo en sé un… El Malefici del Suplici —va dir el Neville en veu baixeta però clara.

El Murri es va mirar molt fixament el Neville, aquest cop amb els dos ulls.

—Vostè és el Longbottom? —va preguntar, i amb l’ull màgic va tornar a repassar la llista.

El Neville va fer que sí amb el cap i el Murri no va preguntar res més. Va tornar a mirar la classe sencera, va agafar una altra aranya del pot i la va posar a l’escriptori. I allà va quedar, immòbil, aparentment massa espantada per moure’s.

—El Malefici del Suplici —va anunciar el Murri—. Cal que l’aranya sigui una mica més gran perquè se’n facin la idea —va dir, apuntant a l’aranya amb la vareta—. Accrescat!

L’aranya va créixer i es va fer més gran que una taràntula. Incapaç de fingir més, el Ron es va enretirar amb la cadira tan lluny com va poder de l’escriptori del Murri.

El Murri va tornar a alçar la vareta, va apuntar a l’aranya i va mormolar: «Crucio!».

A l’acte, se li van plegar les potes i va caure sobre el pla de l’escriptori. Li van agafar unes convulsions terribles que la duien de banda a banda de la taula. No se sentia res, però el Harry estava convençut que, si li hagués pogut posar veu, estaria cridant de dolor. El Murri va mantenir ferma la vareta i l’aranya es va retorçar amb més violència encara…

—Sisplau, pari! —va xisclar l’Hermione.

El Harry es va girar cap a ella. L’Hermione no observava l’aranya, sinó el Neville, i el Harry, seguint-li la mirada, va veure que estava esgarrifat, amb els ulls fora de les òrbites, aferrat al pupitre amb tanta força que els nusos se li havien posat blancs.

El Murri va alçar la vareta. Les potes de l’aranya es van relaxar, però les convulsions no li van passar del tot.

—Reducio! —va fer el Murri a mitja veu, i l’aranya va tornar a la seva mida normal. La va desar al pot—. Dolor —va dir després suaument—. No calen recargoladits ni ganivets per torturar algú quan se sap fer el Malefici del Suplici… Aquest també va estar molt de moda durant un temps…

»Bé, algú en sap cap més?

El Harry va mirar al seu voltant. Per les cares que feien els seus companys, va veure que tots s’estaven preguntant què li passaria a la darrera aranya. A l’Hermione li va tremolar lleugerament la mà quan la va enlairar per tercer cop.

—Sí? —va fer el Murri, mirant-se-la.

—Obitus per subitum —va dir l’Hermione amb un fil de veu.

Uns quants se la van mirar incòmodes, incloent el Ron.

—Sí —va fer el Murri amb un altre mig somriure que li desfigurava la boca torta—. Sí, el pitjor. El definitiu. Obitus per subitum… El Malefici de la Mort.

Va ficar la mà al pot de vidre i, com si sabés el que l’esperava, la tercera aranya es va posar a córrer frenèticament pel fons del pot com si volgués fugir dels dits del Murri, però el Murri la va atrapar, la va posar sobre l’escriptori, i encara va continuar corrent desesperada.

El Murri va aixecar la vareta i el Harry va sentir que alguna cosa terrible estava a punt de succeir.

—Obitus per subitum! —va rugir el Murri.

Va esclatar un llampec de llum verda encegadora i un brunzit va trencar l’aire… A l’instant l’aranya va quedar potes enlaire, sense cap senyal, però indubtablement morta. Es van sentir crits ofegats. El Ron s’havia enretirat més i va estar a punt de caure d’esquena quan l’aranya es va desplomar enrere cap a ell.

El Murri va llençar l’aranya a terra d’un cop de mà.

—No és gens bonic —va dir impertorbable—. Gens agradable. I no hi ha contrasortilegi. No hi ha manera de bloquejar-lo. Que jo sàpiga només una persona l’ha sobreviscut, i casualment la tinc aquí davant.

El Murri va mirar el Harry als ulls (amb els dos seus) i va notar que envermellia. També es va adonar que tots els seus companys l’estaven observant igualment, i ell es va posar a contemplar la pissarra com si el tingués fascinat, però en realitat no veia res…

Així era com havien mort els seus pares… Exactament de la mateixa manera que aquella aranya. Sense marques. Sense dolor. Havien vist un llampec de llum verda i sentit el brunzit de la mort que se’ls tirava a sobre per robar-los la vida.

El Harry havia recreat interiorment la mort dels seus pares infinites vegades durant els darrers tres anys d’ençà que va descobrir que els havien assassinat, d’ençà que sabia què havia passat aquella nit: que Cuapelada havia traït els seus pares i havia dit a Voldemort on s’amagaven; que Voldemort els havia anat a buscar a la cabana i havia mort primer el seu pare; que el seu pare havia intentat aturar-lo mentre cridava a la seva mare perquè l’agafés a ell i s’escapés corrents… Que Voldemort s’havia acostat a la seva mare i li havia dit que s’apartés per poder matar-lo… Que la seva mare li havia pregat que la matés a ella en lloc d’ell i que no l’havia deixat de protegir en cap moment… Així que Voldemort l’havia matat a ella també abans d’apuntar la vareta cap al Harry…

El Harry coneixia tots aquells detalls perquè el curs anterior, en lluitar contra els demèntors, havia sentit les veus dels seus pares… I és que aquell era l’esgarrifós poder dels demèntors: forçar les seves víctimes a reviure els pitjors moments i, un cop debilitades, ofegar-les en el seu propi desesper.

El Murri va tornar a parlar, i al Harry li va semblar que la veu venia de molt lluny. Va tornar al present amb un gran esforç i va escoltar el que deia el Murri.

—Obitus per subitum és un malefici que requereix una gran dosi de màgia… Si ara mateix vostès traguessin les varetes, apuntessin cap a mi i pronunciessin el sortilegi, dubto que entre tots aconseguissin que em sortís sang del nas. Però això és igual, perquè no estic aquí perquè l’aprenguin a fer.

»Així doncs, si no hi ha contrasortilegi, per què els he mostrat el malefici? Doncs perquè l’han de conèixer! Han de saber què és el pitjor que es poden trobar. I han d’evitar arribar a situacions en què s’hi hagin d’enfrontar. VIGILÀNCIA, VIGILANCIA PERMANENT! —va bramar, i tots van tornar a fer un bot.

»I bé, aquests tres maleficis (l’Imperatiu, el del Suplici i l’Obitus per subitum) es coneixen amb el nom de Maleficis Imperdonables i estan penats amb cadena perpètua a Azkaban si es realitzen sobre un ésser humà. Això és el que es trobaran. Això és el que els he d’ensenyar a combatre. Els cal preparació. Els calen armes. Però, per damunt de tot, el que han de fer és no abaixar mai la guàrdia, vigilar permanentment. Treguin pergamí i ploma i escriguin…

I es van passar la resta de la classe prenent apunts sobre els Maleficis Imperdonables. Ningú va obrir la boca fins que no va sonar la campana. Però quan el Murri els va dir que podien marxar, van sortir de l’aula i es van posar tots a xerrar pels colzes. La majoria parlaven dels maleficis amb un temor reverencial.

—Heu vist com es retorçava la segona?

—I com ha mort la tercera? Amb un simple gest…

El Harry va pensar que parlaven de la classe com si hagués estat una espècie d’espectacle, però ell no ho havia trobat gens divertit… I, pel que semblava, l’Hermione tampoc.

—Afanyeu-vos —els va dir, neguitosa.

—Què passa? La biblioteca t’espera? —va fer el Ron.

—No —va respondre ella bruscament—. El Neville —va afegir, assenyalant un passadís lateral.

El Neville estava sol al mig del passadís, mirant-se la paret de pedra que tenia al davant amb els mateixos ulls d’horror que havia posat quan el Murri havia fet el Malefici del Suplici.

—Neville? —el va cridar l’Hermione amb dolcesa.

El Neville es va girar.

—Hola —va dir ell molt més fort que de costum—. Ha sigut una classe molt interessant, oi? Em pregunto què hi deu haver per sopar… M’estic morint de gana…

—Neville, estàs bé? —va preguntar-li l’Hermione.

—Sí, sí, estic bé —va barbotejar amb aquell mateix to tan poc natural—. Un sopar molt interessant… Vull dir, una classe… Què creieu que hi haurà de gana?

El Ron es va mirar el Harry esverat.

—Neville, què…?

Però aleshores van sentir un martelleig rere seu i quan es van girar van veure que el professor Murri se’ls acostava coixejant. Tots quatre van callar i se’l van mirar amb por, però quan ell els va dirigir la paraula ho va fer amb una veu suau que no li havien sentit mai.

—Tranquil, fill, no passa res —li va dir al Neville—. Vingui al meu despatx… Li faré una tassa de te.

El Neville encara es va espantar més amb la idea de prendre un te amb el Murri. Es va quedar parat, sense dir res.

El Murri va mirar-se el Harry amb l’ull màgic.

—Està bé, senyor Potter?

—Sí —va fer el Harry en un to gairebé desafiant.

L’ull blau del Murri, que escodrinyava el Harry, va centellejar. I aleshores va dir:

—Cal que ho coneguin. Pot semblar dur, però cal que ho coneguin. No té cap sentit fer veure que… Vingui, Longbottom, tinc alguns llibres que potser li interessen…

El Neville es va mirar el Harry, el Ron i l’Hermione suplicant, però ells no van dir res, així que el Neville no va tenir més remei que deixar-se emportar pel Murri, que li havia posat una de les seves mans boterudes a l’espatlla.

—Ho heu entès? —va preguntar el Ron mirant com el Neville i el Murri desapareixien per la cantonada.

—No —va fer l’Hermione pensarosa.

—Però quina classe tan guapa, eh? —comentava el Ron al Harry de camí cap al Gran Saló—. El Fred i el George tenien raó: aquest home sap el que es fa, no trobes? T’has fixat quan ha fet l’Obitus per subitum, com s’ha mort l’aranya en un no-res? L’ha dinyat com si…

Però va callar de sobte en veure la cara que feia el Harry i no va tornar a parlar fins que no van arribar al Gran Saló per dir que haurien de començar les prediccions per a la professora Trelawney aquella nit perquè s’hi haurien de passar hores.

L’Hermione no va participar en la conversa del Harry i el Ron mentre sopaven sinó que va menjar a cuita-corrents i se’n va tornar a anar a la biblioteca. El Harry i el Ron van tornar sols a la Torre de Gryffindor i aquest cop va ser el Harry, que en realitat no havia pensat en res més durant tot el sopar, qui va treure el tema dels Maleficis Imperdonables.

—No creus que el Murri i el Dumbledore tindrien problemes si la Conselleria sabés que ens ha mostrat els maleficis a classe? —va preguntar el Harry quan eren a punt d’arribar al retrat de la senyora Grassa.

—És molt possible —va fer el Ron—. Però el Dumbledore sempre ha fet les coses a la seva manera, i em sembla que el Murri fa anys que es fica en problemes. Primer ataca i després pregunta… Ja ho vas veure amb els cubells d’escombraries. Rucades.

La senyora Grassa es va enretirar i va deixar lliure el forat d’entrada. El Harry i el Ron van passar a la sala comuna, que estava plena de gent i de soroll.

—Traiem les coses de Futurologia, doncs? —va dir el Harry.

—Quin remei… —es va lamentar el Ron.

Van pujar al dormitori per agafar els llibres i les cartes celestes i s’hi van trobar el Neville sol llegint al llit. Semblava molt més tranquil que al final de la classe del Murri, però encara no recuperat del tot. Tenia els ulls vermells.

—Estàs bé, Neville? —li va preguntar el Harry.

—Sí, sí —va dir el Neville—. Estic bé, gràcies. El professor Murri m’ha deixat aquest llibre…

I l’hi va mostrar: Propietats de les plantes aquàtiques màgiques del Mediterrani.

—Segons sembla, la professora Coliflor va explicar al professor Murri que sóc molt bo en Botànica —va dir el Neville amb un bri d’orgull a la veu que el Harry li havia sentit poques vegades—, i va pensar que m’agradaria el llibre…

El Harry va pensar que comentar al Neville el que havia dit la professora Coliflor era una manera d’animar-lo amb molt de tacte, ja que al Neville rarament li deien que fos bo en res. Era la mena de cosa que hauria fet el professor Llopin.

El Harry i el Ron van baixar a la sala comuna amb els seus exemplars de Desemboirar el futur, van buscar una taula i es van posar a treballar en les prediccions per al mes següent. Una hora més tard tenien la taula coberta de retalls de pergamí plens de sumes i símbols i el Harry tenia el cap tan emboirat com si se li hagués omplert dels vapors que emanaven de la llar de foc de la professora Trelawney, però no havien progressat gens.

—No tinc ni idea de què vol dir tot això —va dir, mirant-se una llarga llista de càlculs.

—Saps què? —va dir el Ron amb els cabells de punta de les vegades que s’hi havia passat els dits mentre s’espremia el cervell—. Que és hora de tornar als antics mètodes d’endevinar el futur.

—Quins mètodes? Inventar-nos-ho?

—Sí —va fer el Ron, que va llençar tot el garbuix d’anotacions que hi havia sobre la taula, va sucar la ploma al tinter i va començar a escriure—. Dilluns vinent —va recitar mentre gargotejava al pergamí— és possible que enxampi un refredat a causa de la conjunció desafortunada de Mart i Júpiter. —Va alçar la vista cap al Harry—. Ja saps com és: com més desgràcies hi posis, més li agradarà.

—D’acord —va dir el Harry, que va fer una bola amb l’anterior intent de predicció i el va llançar al foc per sobre d’un grup d’alumnes de primer que xerraven pels colzes—. Doncs jo el dilluns correré el risc de cremar-me.

—És cert —va assenyalar el Ron pesarós—. El dilluns tornarem a veure els uixecs. El dimarts…

—Perdràs una pertinença valuosa —va suggerir-li el Harry, que fullejava Desemboirar el futur en busca d’idees.

—Molt bona —va reconèixer el Ron—. Per… per culpa de… Mercuri. I a tu? Per què no fas que t’enganyi algú que creies que era un bon amic?

—Mola… —va fer el Harry—. Perquè… Perquè Venus serà a la dotzena casa.

—I el dimecres sortiré mal parat d’una baralla.

—Me! La volia tenir jo, una baralla. Bé, doncs perdré una aposta.

—Clar, havies apostat que jo guanyaria la baralla…

Van seguir fent prediccions cada cop més funestes durant una hora més mentre la sala comuna s’anava buidant perquè la gent es retirava a dormir. El Malifet se’ls va acostar, es va enfilar d’un salt a una butaca buida i es va posar a observar el Harry amb reprovació, com segurament hauria fet l’Hermione si sabés que no estaven fent els deures com s’havien de fer.

El Harry va fer una ullada al seu voltant cercant de trobar una desgràcia que encara no hagués fet servir i va veure que el Fred i el George estaven asseguts de costat de cara a la paret del davant amb els caps junts, les plomes a la mà, escrivint sobre un mateix tros de pergamí. Era molt poc habitual veure el Fred i el George amagats en un racó treballant en silenci: normalment els agradava ser el centre d’atenció de tots els merders. Hi havia alguna cosa misteriosa en la manera com escrivien al tros de pergamí, i el Harry va recordar que un dia havien fet el mateix al Cau. En aquella ocasió havia pensat que devia tenir relació amb les Bromes dels Bruixots Bessons, però aquest cop no podia ser allò: si ho hagués estat segurament haurien deixat que el Lee Jordan hi participés, de manera que va pensar que potser tenia més a veure amb el Torneig dels Tres Bruixots.

El George va fer al Fred un gest de reprovació amb el cap, va ratllar alguna cosa amb la ploma i va dir en una veu molt baixa que tot i així es va estendre per la sala gairebé deserta:

—No, així sembla que l’estiguem acusant. Hem d’anar amb molt de compte…

Però aleshores el George va alçar el cap i va veure que el Harry els estava mirant. El Harry li va somriure i va tornar a les seves prediccions. No volia que el George pensés que els havia estat escoltant. Poc després els bessons van enrotllar el pergamí, van dir bona nit i van pujar a dormir.

Feia uns deu minuts que el Fred i el George havien marxat quan el forat del retrat es va obrir i l’Hermione va saltar a la sala comuna amb una pila de pergamins en una mà i en l’altra una capsa el contingut de la qual feia soroll quan caminava. El Malifet va arquejar el llom i va miolar en senyal d’afecte.

—Ja he acabat! —va exclamar l’Hermione.

—Jo també —va fer el Ron triomfant, deixant caure la ploma.

L’Hermione es va asseure, va deixar les coses que portava en una butaca buida i va agafar les prediccions de futur del Ron.

—Sembla que tindràs un mes d’allò més entretingut —li va dir sardònicament mentre el Malifet se li cargolava a la falda.

—Bé, com a mínim estic previngut —va dir el Ron amb un badall.

—Doncs et servirà de poc, perquè t’ofegaràs dues vegades… —va dir l’Hermione.

—Ostres, no fotis! —va fer el Ron, repassant les prediccions—. Més val que en canviï una per rebre una guitza d’un hipogrif desbocat.

—No creus que es veu d’una hora lluny que t’ho has inventat? —va dir l’Hermione.

—Com t’atreveixes a dir una cosa així! —va exclamar el Ron fent-se l’ofès—. Hem estat treballant com elfs domèstics!

L’Hermione va arrufar les celles.

—És una manera de parlar, dona! —va dir el Ron a l’acte.

El Harry també va deixar anar la ploma: acabava de predir la seva mort decapitat.

—Què hi portes, a la capsa? —va preguntar, assenyalant-la amb el dit.

—Vaja, quina pregunta més oportuna —va saltar l’Hermione mirant-se el Ron amb foc als ulls. Va treure la tapa i els en va mostrar el contingut.

Dins hi havia unes cinquanta xapes de colors diferents que duien totes les mateixes lletres: PET.

—Pet? —va fer el Harry, i va agafar-ne una per mirar-la de prop—. Què és això?

—No és «pet»! —va exclamar l’Hermione exasperada—. És pe-e-te! I és una associació. Vol dir Prou d’Elfs Tiranitzats!

—No n’havia sentit a parlar mai —va dir el Ron.

—I és clar que no! —va saltar l’Hermione—. Perquè l’acabo de fundar!

—Ah sí? —va fer el Ron sorprès—. I quants membres té?

—Bé… Si vosaltres dos us en feu… tres —va respondre l’Hermione.

—De debò et penses que ens passejarem pertot amb unes xapes que diuen «pet»?

—Pe-e-te! —va fer l’Hermione sulfurada—. Volia dir-ne Acabem amb l’Abús Indiscriminat d’Éssers Màgics i Lluitem per Canviar el seu Estatut Legal, però no m’hi cabia. Així que ho he posat a la capçalera del manifest.

I els va donar la pila de pergamins.

—He investigat a fons a la biblioteca i resulta que l’esclavitud dels elfs fa segles que dura. No em puc creure que ningú hagi fet res per posar-hi fi.

—Hermione, obre els ulls! —va cridar el Ron—. Ells. Ho. Volen. Volen ser esclaus!

—Els nostres objectius a curt termini són —va dir l’Hermione cridant encara més fort que el Ron i fent com si no hagués sentit res— aconseguir que els elfs tinguin unes condicions laborals i un salari dignes. I, a llarg termini, modificar la llei que no els permet usar varetes i fer entrar un elf al Departament de Regulació i Control d’Éssers Màgics perquè és inadmissible que no n’hi hagi cap.

—I com es fa tot això? —va preguntar el Harry.

—Començarem fent una campanya de captació de socis —va respondre l’Hermione entusiasmada—. He pensat que podem demanar dos sickles per associar-se. Amb això tindran dret a una xapa. I amb el que guanyem pagarem els tríptics. Ron, tu seràs el tresorer. A dalt tinc una guardiola. I, Harry, tu seràs el secretari… Així que potser hauries de començar a escriure tot el que dic per poder fer les actes de la primera reunió.

L’Hermione va callar i se’ls va mirar amb els ulls plens d’il·lusió; el Harry estava confús, es debatia entre el mal rotllo que li havia provocat el discurs de l’Hermione i la gràcia que li feia la cara que hi feia el Ron. Finalment el silenci no el va trencar el Ron, que semblava haver-se quedat sense parla, sinó uns copets suaus que es van sentir a la finestra. El Harry va travessar la sala ja buida amb la mirada i va veure, il·luminada per la llum de la lluna, una òliba blanca asseguda a l’ampit.

—Hedwig! —va exclamar, i va sortir corrents a obrir la finestra.

La Hedwig va entrar, va fer un volt a la sala i es va posar a la taula a sobre de les prediccions del Harry.

—Ja era hora! —va saltar el Harry, corrent rere seu.

—Porta la resposta! —va exclamar el Ron exaltat, assenyalant el tros de pergamí rebregat que la Hedwig duia lligat a la pota.

El Harry es va apressar a deslligar-lo i es va asseure per llegir-lo, fet que la Hedwig va aprofitar per posar-se-li al genoll esgaripant dolçament.

—Què diu? —va preguntar l’Hermione neguitosa.

La carta era molt curta i semblava que l’hagués escrit amb pressa. El Harry la va llegir en veu alta:

Harry:

Surto cap al nord immediatament. Fa dies que m’arriben històries estranyes i això de la teva cicatriu és la gota que ha fet vessar el got. Si et torna a fer mal, avisa el Dumbledore a l’acte. Diuen que ha tret l’Ull-foll del retir, i això vol dir que com a mínim ell està llegint els signes, encara que sigui l’únic.

Et tornaré a escriure ben aviat. Records pel Ron i l’Hermione. Harry, mantén els ulls ben oberts.

Sirius



El Harry va alçar la vista cap al Ron i l’Hermione, que se’l van quedar mirant.

—Que surt cap al nord?! —va fer l’Hermione amb un xiuxiu—. Que torna?!

—Quins signes està llegint el Dumbledore? —va fer el Ron perplex—. Harry, què passa?

I és que el Harry s’acabava de donar un cop de puny al front, cosa que va fer fugir la Hedwig.

—No l’hi hauria hagut de dir! —va exclamar el Harry furiós.

—De què parles? —va preguntar el Ron sorprès.

—Li ha fet pensar que havia de tornar! —va esclatar el Harry, aquest cop colpejant la taula, de manera que la Hedwig es va haver de refugiar al respatller de la butaca del Ron, esgaripant indignada—. Torna perquè es pensa que tinc problemes! I no em passa res! No, no tinc res per a tu! —li va etzibar a la Hedwig, que obria i tancava el bec expectant—. Te n’hauràs d’anar a la mussolerissa, si vols menjar!

La Hedwig se’l va mirar molt ofesa i se’n va anar per la finestra oberta, bufetejant-lo a la cara amb l’ala.

—Harry —va fer l’Hermione amb un to de veu pacificador.

—Me’n vaig a dormir —la va tallar el Harry—. Fins demà al matí.

Un cop al dormitori es va posar el pijama i es va ficar al llit, tot i que no estava ni remotament cansat.

Si el Sirius tornava i l’enxampaven seria culpa seva. Per què no havia callat a temps? Un mica de dolor i ja se n’havia hagut de plànyer… Només que hagués tingut prou seny per callar-s’ho…

Va sentir que el Ron entrava al dormitori una estona després, però no li va dir res. Durant molta estona el Harry va estar estirat mirant el cobricel del llit. El dormitori estava totalment en silenci i, si hagués estat menys preocupat, el Harry s’hauria adonat que l’absència dels roncs habituals del Nevi e indicava que ell no era l’únic que no podia dormir.





15. Beauxbatons i Durmstrang


L’endemà al matí, el Harry es va despertar ben d’hora amb un pla perfecte al cap, com si el seu cervell, tot i dormir, s’hagués passat tota la nit treballant-hi. Es va aixecar, es va vestir a la pàl·lida llum de l’alba, va sortir del dormitori sense despertar el Ron i va baixar a la sala comuna. Allà va agafar un tros de pergamí de la taula en què encara hi havia els seus deures de Futurologia i va escriure la carta següent:

Estimat Sirius:

Crec que allò de la cicatriu que em feia mal ho vaig somiar: estava mig adormit, l’últim cop que et vaig escriure. No cal que tornis, aquí tot va bé. No et preocupis per mi, no tinc cap problema.

Harry



Aleshores va sortir pel forat del retrat i va començar a caminar en el silenci del castell. Només el va retenir el Peeves, que va intentar barrar-li el pas fent caure un gran gerro al corredor del quart pis, abans d’arribar a la mussolerissa, situada al capdamunt de la Torre Oest.

La mussolerissa era una estança circular bastant freda i amb molts corrents d’aire, perquè les finestres no tenien vidres. El terra estava cobert de palla, esquelets de rates i ratolins regurgitats pels mussols i un munt de cagades. Centenars de mussols de totes les famílies i races imaginables s’arrupien en barres que arribaven fins al sostre. La majoria estaven adormits, tot i que ací i allà algun ull de color ambre clavava la mirada en el Harry, que va veure la Hedwig entre un mussol bru i un duc i s’hi va acostar, relliscant pel terra esquitxat de cagades.

Li va costar una mica aconseguir que es despertés i el mirés; la Hedwig el defugia i li ensenyava la cua. Era evident que encara estava enfadada per la seva manca de gratitud la nit anterior. Fins que el Harry no va suggerir-li que potser estava massa cansada i que li hauria de demanar el Porcupintí al Ron, la Hedwig no va allargar la pota i va deixar que l’hi lligués la carta.

—Sisplau, troba’l —va suplicar-li el Harry, acariciant-li l’esquena quan la portava sobre el braç cap a una de les finestres— abans que ho facin els demèntors.

La Hedwig li va mossegar el dit potser una mica més fort que de costum però igualment va esgaripar amb dolcesa en un to tranquil·litzador. Llavors va estendre les ales i va iniciar el vol cap a l’alba. El Harry es va quedar observant com s’allunyava amb l’estómac encongit de nou. Havia confiat tant que la resposta del Sirius li alleujaria les preocupacions… L’últim que s’esperava era que el deixés més amoïnat.

—Però, Harry, li has dit una mentida! —va saltar l’Hermione a l’hora d’esmorzar quan el Harry li va explicar a ella i al Ron el que havia fet—. No vas somiar que et feia mal la cicatriu: te’n va fer de veritat.

—I què? —va fer el Harry—. No vull que torni a Azkaban per culpa meva.

—Deixa-ho estar —va dir-li el Ron a l’Hermione quan ella va obrir la boca per replicar; per un cop a la vida, l’Hermione li va fer cas i va callar.

El Harry va intentar per tots els mitjans possibles no preocupar-se del Sirius durant les dues setmanes següents. És cert que no podia evitar mirar nerviós al seu voltant buscant la Hedwig quan arribaven els mussols amb el correu cada matí, ni tenir visions horribles del Sirius acorralat pels demèntors en algun carrer fosc de Londres quan se n’anava a dormir, però la resta del temps procurava no pensar en el seu padrí. Li hauria agradat poder distreure’s amb el quidditch: res no relaxa tant una ment turmentada com una bona sessió d’entrenament. I a més, el nivell de dificultat i d’exigència de les classes era molt més alt que mai, en especial a Defensa Contra les Forces del Mal.

Els va sorprendre molt que un dia el professor Murri els anunciés que els faria el Malefici Imperatiu a tots per demostrar-los la seva força i per veure si podien resistir-ne els efectes.

—Però… professor… vostè va dir que era il·legal… —va objectar l’Hermione, insegura, mentre el Murri arraconava tots els pupitres cap a la paret amb un gest de vareta per deixar espai lliure al centre—. Va dir que usar-lo en un ésser humà era…

—El Dumbledore vol que sàpiguen què se sent —va replicar el Murri, fent rotar el seu ull màgic cap a l’Hermione per clavar-li una mirada penetrant que feia por—. Si prefereix aprendre’l de l’altra manera (quan algú l’hi faci per controlar-la de veritat), jo no hi tinc cap problema. La dispenso de la classe. Ja pot marxar.

I va assenyalar la porta amb un dels seus dits boteruts. L’Hermione es va posar molt vermella i amb un fil de veu va dir que no volia marxar de la classe. El Harry i el Ron van somriure. Sabien que l’Hermione preferiria menjar sèu de Sabatub abans de perdre’s una lliçó tan important.

El Murri va començar a cridar els alumnes un per un per fer-los el Malefici Imperatiu i el Harry va observar com tots feien coses molt estranyes sota la seva influència. El Dean Thomas va fer tres voltes a la classe a peu coix cantant l’himne nacional. La Lavender Brown va imitar un esquirol. El Neville va realitzar una sèrie d’acrobàcies impressionants que no hauria pogut fer mai de la vida en estat normal. Cap d’ells va poder vèncer el malefici i ningú tornava en si fins que el Murri els el treia.

—Potter —va grunyir el Murri—, endavant.

El Harry es va posar al centre de la classe, a l’espai que el Murri havia deixat net de pupitres. El Murri va alçar la vareta, va apuntar al Harry i va fer: «Impero!».

El Harry va sentir una sensació molt agradable, com si estigués flotant; com si li haguessin esborrat amb una gasa suau tot pensament i preocupació i s’hagués quedat en un estat de felicitat serena d’origen desconegut. Se sentia immensament relaxat i era vagament conscient que tothom l’estava mirant.

Aleshores va sentir la veu de l’Ull-foll Murri, que ressonava en alguna cambra llunyana dins la seva ment buida: «Salta sobre el pupitre… Salta sobre el pupitre…».

El Harry es va ajupir obedientment per agafar empenta.

«Salta sobre el pupitre…».

«Però… Per què?».

Al fons del cap se li havia despertat una altra veu. «Quina ximpleria», va dir la veu.

«Salta sobre el pupitre…».

«No, gràcies, no em ve de gust», va fer l’altra veu més decidida. «Em sembla que no saltaré».

«Et dic que saltis! Ara mateix!».

I el Harry va sentir dolor. Havia saltat alhora que intentava evitar-ho… En conseqüència, havia picat de cap al pupitre, el pupitre havia bolcat i, pel mal que li feien els genolls, li va semblar que s’havia fracturat les cassoletes.

—Així m’agrada! —va exclamar el Murri, i el Harry va sortir de cop de l’estat hipnòtic. I, ja conscient del que passava, els genolls li feien el doble de mal—. Mirin, mirin això! El Potter ha ofert resistència! Ha lluitat i ha estat a punt de vèncer! Potter, ho tornarem a fer, i la resta ja poden estar atents. Mirin-li els ulls! És als ulls on es veu. Molt bé, Potter, francament bé! Els costarà controlar-lo a vostè!

—Per com parla —va dir el Harry en veu baixa quan sortien en tropell de la classe de Defensa Contra les Forces del Mal una hora més tard (el Murri havia volgut que el Harry fes la demostració quatre cops, fins que havia aconseguit resistir completament el malefici)— sembla que ens hagin d’atacar en qualsevol moment.

—Ja —va fer el Ron, que no podia deixar de saltar a peu coix alternativament. El Ron havia tingut molts més problemes que el Harry amb el malefici, però el Murri li havia assegurat que a l’hora de dinar els efectes ja li haurien passat—. Sí que està una mica paranoic… —El Ron va mirar enrere per comprovar que realment el Murri no els podia sentir i va continuar—: No m’estranya que els de la Conselleria s’alegressin que marxés. Us han explicat com va castigar una bruixa que li va fer «bu!» per darrere el dia dels Sants Innocents? I, quan vol que fem les lectures sobre les maneres de combatre el Malefici Imperatiu amb la pila de feina que ens han posat?

Els alumnes de quart havien notat un augment considerable en la quantitat de feina que havien de fer aquell trimestre. La professora McGonagall els va explicar el motiu quan tots es van queixar de la quantitat de deures de Transfiguració que els havia posat.

—Han entrat en una fase importantíssima de la seva educació màgica! —els va dir amb una espurna de perill als ulls—. S’acosten els exàmens per a la graduació de nivell ordinari en màgia!

—Però si els GNOM no són fins a cinquè! —va saltar el Dean Thomas indignat.

—És cert, senyor Thomas, però creguin-me que mai s’està prou preparat! De moment, l’única persona d’aquesta classe que ha aconseguit convertir l’eriçó en un coixinet de fer puntes és la senyoreta Granger! Potser li aniria bé recordar que el seu coixinet encara s’encongeix de por quan algú li vol clavar una agulla!

L’Hermione, que s’havia tornat a posar vermella, va intentar dissimular que se sentia orgullosa d’ella mateixa.

El Harry i el Ron van riure molt en la següent classe de Futurologia quan la professora Trelawney els va dir que els havia posat un 10 als deures. Va llegir en veu alta llargs passatges de les seves prediccions i els va alabar a tots dos per acceptar estoicament les desgràcies que se’ls aproximaven. Però no van riure tant quan els va demanar que fessin el mateix pel mes següent: ja no sabien com inventar-se noves desgràcies.

A tot això, el professor Binns, el fantasma que donava Història de la Màgia, cada setmana els feia fer una redacció sobre les rebel·lions dels gòblins al segle XVIII. El professor Snape els havia fet fer un treball de recerca sobre antídots que es van prendre molt seriosament perquè els havia insinuat que pels volts de Nadal enverinaria algun alumne de la classe per veure si el seu antídot funcionava. El professor Flitwick els havia demanat que es llegissin tres llibres per preparar la classe que els faria sobre l’Encantament Atraient.

Fins i tot el Hagrid els carregava de feina. Els uixecs cul de tro estaven creixent a un ritme considerable, sobretot tenint en compte que ningú havia descobert encara què menjaven. El Hagrid estava encantat, i els va dir que, com a part del «projecte», baixessin a la seva cabana en dies alterns per observar els uixecs i prendre notes sobre la seva extraordinària manera de comportar-se.

—Jo no penso venir —va protestar el Draco Malfoy per més que el Hagrid hagués fet la proposta com qui es treu un as de la butxaca—. Ja en tinc prou d’aquestes bèsties fastigoses amb el que fem a classe, gràcies.

El Hagrid va deixar de somriure.

—Farà el que se li ordeni, Malfoy —va grunyir—. O seguiré l’exemple del professor Murri… M’han dit que l’afavoreix molt la transformació en fura…

Els de Gryffindor reien pels descosits. El Malfoy es va posar vermell de ràbia, però el record del càstig del Murri encara era prou viu i no va replicar. Quan es va acabar la classe, el Harry, el Ron i l’Hermione van tornar al castell de molt bon humor: veure que el Hagrid humiliava el Malfoy era especialment grat, sobretot perquè el curs anterior el Malfoy havia fet tot el possible perquè el fessin fora de la feina.

Quan van arribar al vestíbul de l’escola es van haver d’aturar perquè al voltant d’un cartell que hi havia als peus de les escales de marbre s’hi havien congregat un munt d’alumnes. El Ron, que era el més alt dels tres, es va posar de puntetes per mirar per sobre els caps de la gent i els va llegir el cartell en veu alta:

TORNEIG DELS TRES BRUIXOTS

Les delegacions de Beauxbatons i Durmstrang arribaran el divendres 30 d’octubre a les sis de la tarda. Aquell dia les classes s’acabaran mitja hora abans del que és habitual…



—Genial! —va fer el Harry—. Els divendres a última hora tenim Pocions! L’Snape no tindrà temps d’enverinar-nos a tots!

… perquè els alumnes tinguin temps d’anar a deixar les bosses i els llibres als dormitoris i reunir-se davant l’entrada principal del castell per rebre els convidats abans del banquet de benvinguda.

—Això és d’aquí a una setmana! —va exclamar emocionat l’Ernie MacMillan de Hufflepuff entre la gentada—. Ja ho sap, el Cedric? Em sembla que l’hi hauríem de dir… —I va marxar corrents.

—Quin Cedric? —va fer el Ron sorprès.

—El Cedric Diggory —va respondre el Harry—. Deu voler apuntar-se al Torneig.

—Aquell imbècil vol ser paladí de Hogwarts? —va dir el Ron entre la gentada que es disposava a pujar les escales.

—No és cap imbècil; a tu et cau malament només perquè va guanyar Gryffindor en quidditch —va saltar l’Hermione—. M’han dit que és molt bon alumne i, a més, és monitor.

L’Hermione havia parlat com si amb allò quedés tancada la qüestió.

—I a tu t’agrada només perquè és guapo! —va replicar el Ron amb duresa.

—Perdona, però saps perfectament que jo em fixo en altres coses! —va saltar l’Hermione indignada.

El Ron va estossegar a posta i la seva tos va semblar que digués «Decors».

L’aparició del cartell al vestíbul va tenir un efecte molt pronunciat en els habitants del castell. Durant la setmana següent, arreu on anaven només es parlava d’una cosa: el Torneig dels Tres Bruixots. Els rumors s’escampaven entre els alumnes com si fossin un virus contagiós i tothom especulava sobre qui es presentaria a l’elecció de paladí, en què consistiria el Torneig i com serien els alumnes de Beauxbatons i de Durmstrang.

A més, al castell s’hi estava fent una neteja a fons. Els retrats que s’havien tornat negres amb el pas dels anys van ser fregats a consciència, a desgrat dels retratats, que es van quedar arraulits entre els marcs renegant, sobresaltats de veure’s amb la cara de color rosa. De cop i volta les armadures tornaven a brillar i a moure’s sense grinyolar, i l’Argos Filch, l’encarregat de manteniment, esbroncava amb tanta virulència qualsevol alumne que no s’espolsés les sabates abans d’entrar a l’escola que a un parell de noies de primer els va agafar un atac d’histèria.

Altres membres del personal també estaven estranyament tensos.

—Longbottom, espero que els de Durmstrang no arribin a saber mai que ni tan sols pot fer un simple Embruix de Permuta —va saltar la professora McGonagall al final d’una classe especialment complicada en què el Neville sense voler havia empeltat les seves orelles a un cactus.

Quan van baixar a esmorzar el matí del 30 d’octubre van trobar-se el Gran Saló tot decorat. Dels murs penjaven uns grans estendards de seda, cada un dels quals representava una de les residències de Hogwarts: el de Gryffindor de color escarlata amb un lleó daurat, el de Ravenclaw de color blau amb una àliga de bronze, el de Hufflepuff groc amb un teixó negre, i el de Slytherin verd amb una serp platejada. Rere la taula dels professors hi havia l’estendard més gran de tots amb l’escut de Hogwarts: el lleó, l’àliga, el teixó i la serp a cada un dels quadrants, i una gran lletra H al mig.

El Harry, el Ron i l’Hermione van veure el Fred i el George a la taula de Gryffindor. Tornaven a estar inusualment apartats de la resta de gent i parlaven en veu baixa. El Ron s’hi va acostar.

—És un pal —li estava dient el George al Fred tot pansit—, però si no vol parlar amb nosaltres, li haurem d’enviar la carta. O li donarem en mà, tant si vol com si no. No es pot passar la vida defugint-nos.

—Qui us defuig? —va preguntar el Ron, i es va asseure amb ells.

—Tant de bo fossis tu —va fer el Fred, empipat per la interrupció.

—I què és el que és un pal? —li va preguntar el Ron al George.

—Tenir un germà tan tafaner com tu —va dir el George.

—Ja sabeu què fareu amb el Torneig dels Tres Bruixots? —va preguntar el Harry—. Encara teniu intenció de presentar-vos-hi?

—Li vaig preguntar a la McGonagall com s’escollia el paladí, però no m’ho va voler explicar —va respondre el George molest—. Em va fer callar i seguir amb la transfiguració de l’ós rentador.

—Estic encuriosit per saber com seran les proves —va dir el Ron meditabund—. Harry, jo crec que les podríem passar. Hem estat en un munt de situacions perilloses…

—Però no davant d’un jurat —va dir el Fred—. La McGonagall ens va dir que els jutges donen punts als paladins segons com hagin passat la prova.

—I, qui són els jutges? —va preguntar el Harry.

—Els directors de les escoles participants sempre formen part del jurat —va informar l’Hermione, i tots se la van mirar, sorpresos— perquè tots tres van resultar ferits en l’edició de 1792, quan es va descontrolar un basilisc que els paladins havien de capturar.

L’Hermione es va adonar que els quatre se l’havien quedat mirant i va dir, visiblement irritada perquè ningú s’havia llegit els llibres que ella s’havia llegit.

—Està tot a Hogwarts, la història. És clar que aquest llibre no és del tot fiable. Crec que seria més adequat que es digués Hogwarts, una història parcial. O millor encara, Hogwarts, una història altament subjectiva i selectiva, que passa per sobre els punts més foscos de l’escola.

—Però, de què parles? —va preguntar el Ron; en canvi el Harry va pensar que sabia què vindria després.

—Dels elfs domèstics! —va xisclar l’Hermione. El Harry l’havia encertat—. I és que, en més de mil pàgines que fa el llibre, Hogwarts, la història no diu mai, ni tan sols de passada, que tots estem col·laborant en l’opressió d’un centenar d’esclaus!

El Harry va fer un gest de resignació amb el cap i es va concentrar en el remenat d’ous. La falta d’entusiasme que el Ron i ell mostraven no havia fet minvar gens la determinació de l’Hermione a reivindicar els drets dels elfs domèstics. És cert que tots dos li havien comprat una xapa de PET i li havien donat els dos sickles, però ho havien fet només perquè callés. I havien llençat els diners: si alguna cosa havien aconseguit era que cridés més fort. D’ençà d’aleshores els havia estat insistint, primer perquè portessin les xapes i després perquè intentessin convèncer d’altres a fer el mateix. I a més es dedicava a emprenyar tothom a la sala comuna de Gryffindor: acorralava la gent i els posava la guardiola sota el nas amb intimidació.

—T’adones que qui ens canvia els llençols, ens encén el foc, ens neteja les classes i ens fa el sopar són uns éssers màgics que estan esclavitzats i no cobren res? —insistia amb fervor.

Alguns, com el Neville, havien pagat només perquè l’Hermione els deixés de mirar amb mala cara. Uns quants semblaven una mica interessats en el que deia, però no volien prendre un rol més actiu en la lluita. I la majoria s’ho prenien en broma.

En aquells moments el Ron es va posar a mirar el sostre, que els banyava amb una claror tardoral, i el Fred es va interessar molt per l’estat del seu bacon. Els dos bessons s’havien negat a comprar-li una xapa de PET. En canvi, el George es va inclinar cap a l’Hermione.

—Escolta, Hermione, has estat mai a la cuina?

—No, és clar que no —va fer l’Hermione bruscament—. No crec que els alumnes puguem…

—Bé, doncs nosaltres sí que hi hem estat —va dir el George assenyalant el Fred—. Un munt de vegades, a pillar menjar. Els hem vist, i sabem que són feliços. Pensen que tenen la millor feina del món…

—Això és perquè no han rebut una bona educació i els han rentat el cervell! —va començar a argumentar l’Hermione, però el que va dir després va quedar ofegat pel brunzit que anunciava l’arribada dels mussols amb el correu. El Harry va alçar immediatament la vista i va veure que la Hedwig se li acostava. L’Hermione va deixar de parlar de cop i el Ron i ella es van mirar ansiosos l’òliba, que es va posar sobre l’espatlla del Harry, va plegar les ales i va estirar una poteta, fatigada.

El Harry va agafar la resposta del Sirius i va oferir a la Hedwig la pell del bacon, que l’òliba es va menjar agraïda. I, aprofitant que el Fred i el George estaven distrets parlant sobre el Torneig dels Tres Bruixots, el Harry va llegir la carta del Sirius en veu baixa al Ron i a l’Hermione.

T’agraeixo la intenció, Harry, però no m’ho empasso.

He tornat al país i estic ben amagat. Vull que m’expliquis tot el que passa a Hogwarts. Però no m’enviïs la Hedwig, canvia de mussol amb freqüència i no et preocupis per mi. Cuida’t molt i recorda el que et vaig dir sobre la cicatriu.

Sirius



—Per què vol que canviïs de mussol? —va preguntar el Ron en veu baixa.

—La Hedwig cridaria massa l’atenció —va respondre l’Hermione a l’acte—. Imagineu-vos que la gent veiés una òliba volar sovint pel lloc on s’amaga… No és un ocell autòcton…

El Harry va enrotllar la nota i se la va guardar al vestit. No sabia si tranquil·litzar-se o posar-se encara més nerviós. Va pensar que ja era un gran què que el Sirius hagués aconseguit tornar sense que l’enxampessin. I tampoc podia negar que saber que el Sirius era a prop el calmava: com a mínim ara no hauria d’esperar tant les seves respostes.

—Gràcies, Hedwig —li va dir, acariciant-la. La Hedwig va esgaripar mig adormida, va beure una mica de suc de taronja del calze del Harry i es va tornar a enlairar; era evident que es moria de ganes d’anar-se’n a la mussolerissa a dormir.

Durant tot el dia al castell va regnar una atmosfera d’expectació molt agradable. Ningú va estar gaire atent a les classes perquè tothom estava pensant en l’arribada de les delegacions de Beauxbatons i Durmstrang a la tarda. Fins i tot la classe de Pocions va ser molt més suportable perquè va durar mitja hora menys. Quan va sonar la campana, el Harry, el Ron i l’Hermione se’n van anar ràpidament a la Torre de Gryffindor, van deixar les bosses i els llibres com els havien manat, es van posar les capes i van tornar volant al vestíbul.

Els professors en cap de les quatre residències estaven col·locant els seus alumnes en fileres.

—Senyor Weasley, posi’s bé el barret —li va etzibar la professora McGonagall al Ron—. Senyoreta Patil, tregui’s aquesta cosa tan ridícula que porta al cap.

La Parvati va fer una ganyota i es va treure la gran papallona que duia sobre el llaç que li subjectava els cabells.

—Segueixin-me —va ordenar la professora McGonagall en acabat—. Els alumnes de primer que passin al davant. No empenyin, sisplau.

Van baixar les escales en fila índia i es van col·locar ordenadament davant de la façana principal. Era una tarda freda sense núvols; el sol s’estava ponent i la lluna pàl·lida i semitransparent ja brillava per sobre el Bosc Prohibit. El Harry, que es trobava a la quarta filera entre el Ron i l’Hermione, es va fixar en el Dani Parra, que estava molt exaltat a la primera filera amb els altres alumnes del seu curs. El Ron va mirar el rellotge.

—Són gairebé les sis —va anunciar, sotjant el camí que pujava de les portes exteriors—. Com arribaran? En tren?

—Ho dubto —va fer l’Hermione.

—Aleshores? En escombres? —va preguntar el Harry, i va alçar la vista cap al cel estelat.

—No ho crec… Vénen de molt lluny…

—En portarreu, potser? —va suggerir el Ron—. També podrien aparetre… Potser allà d’on vénen els permeten fer-ho abans dels disset.

—Ron, a terrenys de Hogwarts no es pot aparetre. Quants cops t’ho hauré de dir?! —va saltar l’Hermione indignada.

Els alumnes escodrinyaven ansiosos els jardins de l’escola, però no passava res; tot era silenci i quietud. El Harry va començar a sentir fred. Tenia ganes que arribessin… Però potser els convidats volien fer una entrada espectacular… Va recordar les paraules del senyor Weasley al Mundial de Quidditch. «Sempre passa el mateix. Quan ens ajuntem, n’hi ha que no poden evitar fer el fatxenda».

I aleshores el Dumbledore va cridar des de l’última fila, on esperava amb la resta de professors:

—Ja els tenim aquí! Si no m’equivoco, s’acosta la delegació de Beauxbatons!

—Per on? —van fer uns quants alumnes impacients mirant en diferents direccions.

—Allà —va cridar un de sisè, assenyalant el bosc.

Alguna cosa molt gran, molt més gran que una escombra, més gran encara que un eixam de cent escombres, creuava el cel blau fosc en direcció al castell, creixent a mesura que s’acostava.

—És un drac! —va xisclar una alumna de primer que havia perdut el cap.

—No siguis ximple! És una casa voladora! —va fer el Dani Parra.

La suposició del Dani havia estat molt més encertada… Quan la gegantesca silueta negra va deixar enrere les copes dels arbres del Bosc Prohibit i va entrar dins del camp d’il·luminació de les llums del castell, van veure que el que s’apropava era un carruatge colossal, de la mida d’una casa gran, de color blau pàl·lid, tirat per una dotzena de cavalls alats, grans com elefants.

Les tres primeres fileres d’alumnes es van enretirar perquè el carruatge anava a aterrar davant seu a una velocitat vertiginosa… Els cascs dels cavalls, grossos com plats, van tocar terra amb un cop tan fort que el Neville va fer un bot enrere i va trepitjar un alumne de Slytherin de cinquè. Un segon després el carruatge també va aterrar, les immenses rodes van cruixir i els cavalls daurats van inclinar el cap enrere per mostrar uns ulls grandiosos de color vermell encès.

Abans que s’obrís la porta del carruatge, el Harry va tenir el temps just per veure que duia un escut d’armes (dues varetes daurades creuades en forma d’ics, de cada una de les quals emanaven tres estrelles).

Del carruatge va sortir un noi que duia un vestit de bruixot de color blau cel. El noi es va inclinar, va estar trastejant un moment amb alguna cosa que hi havia sota el carruatge, va treure uns esglaons daurats i es va enretirar respectuosament. Aleshores el Harry va veure que sortia una sabata de taló de color negre, lluent —una sabata de la mida d’un trineu per a nens—, seguida a l’acte per la dona més grossa que havia vist en tota la seva vida. Immediatament va comprendre el perquè de la grandària del carruatge i dels cavalls. Alguns companys seus es van sobresaltar.

El Harry només coneixia una persona tan grossa com aquella dona: el Hagrid. Dubtava que es portessin gaires centímetres de diferència, però tot i així li va semblar que aquella dona (que ara era als peus de l’escala mirant-se la gent que l’observava amb els ulls oberts com taronges) era molt més desmesurada. Quan es va acostar a la llum que provenia del vestíbul, van veure que tenia una cara bonica de pell olivàcia, uns ulls negres grans i brillants i un nas lleugerament aguilenc. Portava els cabells recollits al clatell amb un monyo. Anava vestida de setí negre de cap a peus i portava uns òpals magnífics al coll i als dits.

El Dumbledore es va posar a aplaudir; els alumnes van seguir el seu exemple i també van aplaudir, molts d’ells de puntetes per veure millor aquella dona extraordinària.

La dona es va relaxar i va somriure, se’n va anar cap al Dumbledore i li va allargar la mà. El Dumbledore, tot i que era alt, gairebé no va haver d’inclinar el cap per besar-l’hi.

—Estimada Madame Maxime! —va dir—. Benvinguda a Hogwarts!

—Com es tgobeu, pgofessog Dumbledogue? —va preguntar Madame Maxime amb veu profunda.

—Molt bé, gràcies —va respondre el Dumbledore.

—Us pgesento els meus alumnes —va dir ella, i va fer un gest descurat amb una d’aquelles mans enormes.

El Harry, que fins aleshores havia estat totalment captivat per Madame Maxime i no havien vist res més, es va adonar que del carruatge també havia sortit una dotzena de nois i noies més grans que ell que estaven drets rere la dona tremolant de fred perquè portaven uns vestits de seda fina i no duien capa. Alguns s’havien posat una bufanda o un xal al voltant del coll. Pel que li va semblar al Harry (i es que Madame Maxime els tapava amb la seva ombra), es miraven Hogwarts amb por.

—Ja ha aguibat el Kagkagoff? —va preguntar Madame Maxime.

—No, però deu estar a punt de fer-ho —va respondre el Dumbledore—. Voleu esperar-lo aquí i saludar-lo o entrar dins a escalfar-vos una mica?

—Segà millog que entgem a escalfag-nos —va dir Madame Maxime—. Pegò… I els cafalls?

—El nostre professor de Criança de Criatures Màgiques estarà encantat d’encarregar-se’n —va dir el Dumbledore— tan bon punt solucioni un afer que li ha sorgit amb… Amb una de les seves obligacions.

—Els uixecs —li va dir el Ron al Harry a l’orella, somrient.

—Els meus cafalls s’han de manejag amb mà duga —va dir Madame Maxime, dubtant que a Hogwarts hi hagués cap professor de Criança de Criatures Màgiques apte per la tasca—. Tenen molta fogça.

—Us asseguro que el Hagrid no tindrà cap problema —va dir el Dumbledore amb un somriure.

—D’acogd, doncs —va fer Madame Maxime, i es va inclinar lleugerament en senyal d’acceptació—. Segueu tan amable d’infogmag aquest ‘Acgrid que els cafalls només beuen fisky de malta?

—Per descomptat —va fer el Dumbledore, també inclinant el cap.

—Endafant —va ordenar Madame Maxime als seus alumnes. Els de Hogwarts els van obrir pas.

—Com creieu que seran els cavalls de Durmstrang? —va preguntar el Seamus Finnigan al Harry i al Ron per sobre la Lavender i la Parvati.

—No ho sé, però si són més grans que aquests, no podrà amb ells ni el Hagrid —va dir el Harry—. Això si no l’han atacat els uixecs, és clar. Em pregunto què els deu haver passat.

—Potser és que s’han escapat —va deixar anar el Ron, esperançat.

—Calla! —va saltar l’Hermione, amb una esgarrifança—. Imagineu-vos aquelles coses soltes pel jardí…

Esperant que arribés la delegació de Durmstrang, els va començar a agafar fred a tots. Alguns guaitaven el cel il·lusionats. Els renills i les cosses dels extraordinaris cavalls de Madame Maxime eren l’únic que trencava el silenci. Fins que aleshores…

—No sentiu alguna cosa? —va dir el Ron de sobte.

El Harry va parar l’orella. Va sentir un soroll estrany i misteriós en la foscor. Era un brogit esmorteït i absorbent, com si un aspirador immens estigués recorrent la vora d’un riu…

—El llac! —va exclamar el Lee Jordan, assenyalant cap allà—. Mireu el llac!

Des de la posició on eren, en el punt més alt del terreny, tenien una visió magnífica dels jardins i la superfície negra i llisa del llac… Però de sobte la superfície ja no era en absolut llisa. En les profunditats del llac s’estava produint una pertorbació; la superfície s’estava omplint de bombolles, les onades arribaven a les vores fangoses… I aleshores al bell mig del llac va aparèixer un remolí, com si acabessin de treure el tap del llac i s’estigués escolant l’aigua pel fons.

Del centre del remolí va començar a sortir molt a poc a poc una espècie de tronc negre… Llavors el Harry va veure les cordes.

—És un pal de vaixell! —els va dir, al Ron i a l’Hermione.

El vaixell va sortir de l’aigua lentament i amb magnificència, sota la llum de la lluna. Va ser com veure ressuscitar les restes d’un naufragi: el vaixell semblava un esquelet i els portells, il·luminats amb llums tènues i boiroses, uns ulls fantasmagories. Finalment, amb una xarbotada, el vaixell va sortir a flotació de les aigües turbulentes i es va dirigir cap als marges del llac. Poc després van sentir l’esquitxada de l’àncora que entrava a l’aigua i el cop sec d’una passarel·la en tocar a terra.

Els passatgers estaven desembarcant: veien passar siluetes fosques pels portells il·luminats. El Harry va pensar que tots semblaven fets amb el mateix motlle que el Crabbe i el Goyle… Però després, quan van ser més a prop i van quedar il·luminats per la llum que provenia del vestíbul, es va adonar que aquella corpulència es devia al fet que portaven capes d’una pell molt peluda i embullada. En canvi, l’home que els conduïa al castell portava una capa feta d’una pell diferent: fina, lluent, i de color platejat, com els seus cabells.

—Dumbledore! —va exclamar, entusiasmat, mentre pujava el pendent—. Com esteu, amic meu? Com us trobeu?

—En perfecta forma, gràcies, professor Karkaroff —va respondre el Dumbledore.

Karkaroff tenia una veu suau i aduladora. En il·luminar-lo la llum que sortia de les portes del castell, van veure que era alt i prim com el Dumbledore, però duia els cabells curts i la barba de boc (que acabava amb un rínxol) no li cobria del tot aquella barbeta allargada. Quan va arribar al Dumbledore, li va estrènyer la mà entre les seves.

—Ah, Hogwarts, Hogwarts! —va dir amb un somriure, alçant la vista per mirar el castell; tenia les dents bastant grogues, i el Harry es va adonar que el somriure no se li reflectia als ulls, que seguien mirant amb fredor i astúcia—. Estic molt content de ser aquí… Molt content… Viktor, vine. Aquí no fa tant de fred… No us fa res, oi Dumbledore? És que el Viktor està una mica refredat…

El Karkaroff va fer un senyal a un dels seus alumnes. El noi va passar endavant i aleshores el Harry va entreveure un nas aquilí prominent i unes celles negres molt espesses. No li va caldre ni el cop de colze que li va donar el Ron ni el xiu-xiu que el va seguir per reconèixer aquell perfil.

—Harry, és el Krum!





16. El calze de foc


—És increïble! —va fer el Ron, meravellat, mentre els alumnes de Hogwarts tancaven files rere la delegació de Durmstrang—. Harry, és el Krum! El Viktor Krum!

—Per l’amor de Déu, Ron, tan sols és un jugador de quidditch! —va exclamar l’Hermione.

—Què vols dir que «tan sols és un jugador de quidditch»?! —va dir el Ron, mirant-se-la com si no es pogués creure el que acabava de sentir—. Hermione, és un dels millors caçadors del món! Ostres, no sabia que encara anés a l’escola!

Quan van travessar el vestíbul amb la resta d’alumnes de Hogwarts en direcció al Gran Saló, el Harry es va fixar en el Lee Jordan, que botava incansablement per tal de veure el clatell al Krum. Unes quantes noies de sisè es furgaven les butxaques amb desesperació.

—No pot ser! No porto ni una sola ploma! Creieu que em signarà el barret amb un pintallavis?

—Patètic… —va murmurar l’Hermione amb arrogància quan van passar pel costat de les noies, que s’havien posat a discutir sobre el pintallavis.

—Doncs jo penso demanar-li l’autògraf! —va saltar el Ron—. Harry, no deus tenir cap ploma, oi?

—No. Les tinc totes dalt a la bossa! —va respondre el Harry.

Van enfilar cap a la taula de Gryffindor i hi van buscar lloc. El Ron va triar un seient de cara a la porta perquè el Krum i els seus companys de Durmstrang encara eren allà drets i pel que es veia no sabien on havien de seure. Els alumnes de Beauxbatons s’havien assegut a la taula de Ravenclaw i es miraven el Gran Saló amb expressió apagada. Tres d’ells encara no s’havien tret la bufanda.

—Que exagerats! No fa tant de fred! —va saltar l’Hermione, irritada—. Per què no s’han posat les capes?

—Aquí! Seieu aquí! —va cridar el Ron—. Aquí! Hermione, mou-te! Fes lloc!

—Què?

—Massa tard —va fer el Ron, decebut.

El Viktor Krum i els seus companys de Durmstrang s’havien assegut a la taula de Slytherin. El Harry va veure que el Malfoy, el Crabbe i el Goyle n’estaven molt orgullosos. Mentre el Harry els mirava, el Malfoy es va inclinar per sobre la taula per parlar amb el Krum.

—Això, llepa-li el cul, Malfoy —va rondinar el Ron—. És clar que estic convençut que el Krum el calarà a l’instant… Segur que està fart d’aduladors com ell… On creieu que dormiran? Els podríem fer un lloc al nostre dormitori, oi Harry? A mi no em faria res cedir-li el llit. Jo amb un llit plegable em conformo…

L’Hermione va fer una ganyota.

—La veritat és que estan molt més contents que els de Beauxbatons —va apuntar el Harry.

Els alumnes de Durmstrang s’estaven traient les gruixudes capes de pell que duien i contemplaven el sostre negre estelat molt interessats; dos d’ells havien agafat els plats i els calzes d’or i els estaven examinant impressionats.

A dalt, a la taula dels professors, el Filch estava afegint cadires. Duia el seu frac vell florit per fer honor a l’ocasió. El Harry es va sorprendre de veure que havia afegit quatre cadires, dues a cada costat del Dumbledore.

—Però si només hi ha dues persones de més —va observar el Harry—. Per què posa quatre cadires, el Filch? Que ha de venir algú més?

—Ein? —va fer el Ron distret, que seguia mirant-se el Krum al·lucinat.

Quan tots els alumnes ja eren asseguts, van entrar els professors i se’n van anar cap a la seva taula. Els últims de la fila eren el professor Dumbledore, el professor Karkaroff i Madame Maxime. En veure entrar la directora, els alumnes de Beauxbatons es van posar drets. Alguns dels alumnes de Hogwarts van riure. Als de Beauxbatons allò no els va afectar gens ni mica i no van tornar a seure fins que Madame Maxime no va prendre seient a l’esquerra del Dumbledore. Però el Dumbledore es va quedar dret i tothom va fer silenci.

—Bona nit, estimats alumnes, professors, fantasmes i, en especial, hostes —va dir el Dumbledore, afable envers els alumnes estrangers—. És un gran honor per a mi donar-los la benvinguda a Hogwarts. Desitjo de tot cor que gaudeixin de la seva estada entre nosaltres.

Una de les noies de Beauxbatons que encara duia la bufanda posada es va posar a riure.

—Ningú t’obliga a quedar-te! —va saltar l’Hermione en veu baixa, ofesa.

—El Torneig dels Tres Bruixots serà inaugurat oficialment al final del banquet —va anunciar el Dumbledore—. I ara els convido a tots a menjar, beure i sentir-se com a casa seva!

I després d’allò, el Dumbledore es va asseure i el Harry va veure que el Karkaroff es posava a xerrar amb ell immediatament.

Com era habitual, les safates que tenien davant es van omplir de menjar. Els elfs domèstics de la cuina s’hi havien lluït com mai: el Harry no havia vist mai una varietat tan gran de plats, i sobretot de plats estrangers.

—Què és allò? —va preguntar el Ron assenyalant una sopera que hi havia al costat d’un gran pastís de carn i que contenia una espècie de líquid blanc.

—Vichyssoise —va dir l’Hermione.

—Què? —va fer el Ron.

—És una sopa francesa —va explicar l’Hermione—. La vaig tastar l’estiu passat, quan vaig anar de vacances a França. És molt bona.

—Et crec —va fer el Ron, i es va servir una baldana.

El Gran Saló semblava molt més ple que de costum, tot i que només hi havia una vintena d’alumnes convidats. Potser ho semblava perquè portaven l’uniforme d’uns colors que ressaltaven molt contra el negre dels de Hogwarts. I és que els alumnes de Durmstrang ja s’havien tret les capes de pell i anaven vestits d’un color vermell com la sang.

Vint minuts després que hagués començat el banquet, el Hagrid es va esmunyir a la sala per una porta que hi havia rere la taula dels professors. Es va asseure en un extrem de la taula i va saludar el Harry, el Ron i l’Hermione amb la mà embenada.

—Què tal els uixecs, Hagrid? —va fer el Harry.

—S’estan fent unes bèsties —va respondre el Hagrid entusiasmat.

—El que han estat sempre —va murmurar el Ron—. Però ara ja sabem què mengen: dits de Hagrid.

En aquell instant van sentir una veu que feia:

—Pegdoneu, que voldgeu més vichyssoise?

Era la noia de Beauxbatons que havia rigut amb el discurs del Dumbledore. Ja s’havia tret la bufanda i deixava al descobert una cascada de cabells de color d’or blanc que li arribaven fins a la cintura. Tenia uns ulls blaus grans i profunds i unes dents blanques perfectes.

El Ron es va posar vermell. La va mirar, va obrir la boca per respondre, però no li va sortir res més que un xerroteig apagat.

—No, pren-la —va dir el Harry, acostant-li la sopera.

—Ja en teniu pgou?

—Sí —va fer el Ron sense alè—. Estava molt bona.

La noia va agafar la sopera i se la va endur amb molt de compte a la taula de Ravenclaw. El Ron se la mirava amb els ulls desorbitats, com si fos la primera vegada que veiés una noia. El Harry es va posar a riure i la rialla va fer tornar el Ron en si.

—És una vela! —li va dir gairebé afònic al Harry.

—I ara! —va fer l’Hermione tallant-lo en sec—. Tu ets l’únic que se la mira amb aquesta cara d’idiota!

Però allò no era del tot cert. Quan la noia va tornar a la taula, molts nois es van girar, i alguns es van quedar momentàniament sense parla com el Ron.

—Us juro que no és una noia normal! —va insistir el Ron, i va inclinar el cos a un costat per no perdre-la de vista—. A Hogwarts no hi ha res igual!

—No és veritat —va fer el Harry, sense pensar. Casualment, la Xo Xang estava asseguda molt a prop de la noia dels cabells d’or blanc.

—Quan baixeu de l’hort —va dir l’Hermione tallant—, mireu qui ha arribat.

L’Hermione assenyalava la taula dels professors. Els dos seients buits acabaven de ser ocupats. Al costat lliure del professor Karkaroff s’hi havia assegut el Ludo Gepp; al costat de Madame Maxime, el senyor Mauch, el cap del Percy.

—Què hi fan aquí? —va preguntar el Harry sorprès.

—Bé, formen part del comitè organitzador del Torneig dels Tres Bruixots… —va dir l’Hermione—. És normal que hagin vingut a la inauguració, no?

Amb les postres també van arribar uns quants dolços desconeguts. El Ron va examinar atentament una espècie de menjar blanc molt estrany i el va desplaçar uns centímetres a la dreta, de manera que es veiés bé des de la taula de Ravenclaw. Però aparentment la noia que semblava una vela ja havia menjat prou i no va anar a buscar-lo.

Un cop nets els plats d’or, el Dumbledore es va tornar a alçar i un neguit molt agradable va omplir el Gran Saló. El Harry va sentir un calfred d’excitació; es preguntava què passaria. Uns quants seients més enllà, el Fred i el George estaven inclinats endavant i es miraven el Dumbledore molt concentrats.

—Ha arribat el moment —va anunciar el Dumbledore amb un somriure, observant el mar de cares que se’l miraven captivades—. El Torneig dels Tres Bruixots és a punt de començar. Però abans que portin l’escriny, m’agradaria fer una breu explicació…

—El què? —va fer el Harry en veu baixa.

El Ron va arronsar les espatlles.

—Perquè vull que quedi clar el procediment que farem servir per a la tria. Però, abans que res, a aquells que encara no els coneixen, m’agradaria presentar-los el senyor Bartemius Mauch, cap del Departament de Cooperació Bruixiinternacional —es va sentir un lleuger aplaudiment—, i el senyor Ludo Gepp, cap del Departament de Jocs i Esports Màgics.

Per al Gepp hi va haver un aplaudiment molt més fort que per al Mauch, potser perquè havia estat un batedor famós, o simplement perquè feia una pinta molt més agradable. Ell ho va agrair saludant amb la mà; en canvi Bartemius Mauch no havia ni saludat ni somrigut quan havien anunciat el seu nom. El Harry, que recordava l’americana i la corbata que portava el dia de la final del Mundial de Quidditch, va pensar que quedava molt estrany vestit de bruixot. El seu bigoti d’escuradents i la ratlla tan ben feta que duia contrastaven enormement amb els cabells i la barba blanques del Dumbledore.

—El senyor Gepp i el senyor Mauch fa mesos que treballen de valent en l’organització del Torneig dels Tres Bruixots —va continuar el Dumbledore— i, juntament amb el professor Karkaroff, Madame Maxime i jo mateix, formaran part del tribunal que jutjarà les proeses dels paladins.

En sentir la paraula «paladins», l’atenció dels alumnes va augmentar de manera notable.

El Dumbledore, que possiblement s’havia adonat de l’estat d’ansietat en què es trobaven tots els alumnes, va somriure i va dir:

—Filch, sisplau, porta l’escriny.

El Filch, que fins aleshores havia passat desapercebut en un racó llunyà del Gran Saló, es va acostar al Dumbledore amb un cofre de fusta amb pedres precioses que semblava molt antic. Els alumnes van començar a murmurar exaltats i el Dani Parra fins i tot es va posar dret a la cadira, però com que era tan remenut no destacava gaire.

—El senyor Mauch i el senyor Gepp han estudiat a fons les tres proves que hauran de realitzar els paladins —va explicar el Dumbledore mentre el Filch posava el cofre sobre la taula amb molt de compte— i han enllestit tots els preparatius per posar-les en pràctica. Com he dit, de proves n’hi haurà tres, repartides durant el curs escolar. Les tasques estan pensades per posar a prova els paladins en diferents àmbits: les habilitats i els coneixements màgics, la capacitat de deducció i, evidentment, l’audàcia i valentia amb què s’enfronten als perills.

En sentir aquesta última paraula el Gran Saló va emmudir; no se sentia ni respirar.

—Com tots saben, al Torneig competeixen tres paladins —va continuar el Dumbledore amb veu tranquil·la— en representació de cada una de les escoles participants. Els paladins seran qualificats pel tribunal segons com hagin dut a terme la prova, i aquell que al final tingui més punts s’endurà la Copa dels Tres Bruixots. Els paladins seran triats per un seleccionador imparcial: el calze de foc.

El Dumbledore va treure la vareta i va picar tres cops sobre l’escriny. La tapa es va obrir a poc a poc amb un cruixit. El Dumbledore hi va ficar la mà i va treure’n una gran copa de fusta tallada de manera tosca. La copa hauria passat totalment desapercebuda si no hagués estat perquè dins hi dansaven flames blanques i blaves.

El Dumbledore va tancar l’escriny i va deixar el calze a sobre amb molta cura, de manera que fos visible des de qualsevol punt del Gran Saló.

—Aquells que desitgin participar en la tria de paladí, han d’escriure el seu nom i l’escola a la qual pertanyen en un tros de pergamí i introduir-lo al calze —va dir el Dumbledore—. Els aspirants disposen de vint-i-quatre hores per sotmetre la seva candidatura. Demà a la nit, festa de Halloween, el calze ens donarà els noms d’aquells que creu més idonis per representar les seves respectives escoles. A partir d’aquesta nit, el calze estarà situat al vestíbul, on serà accessible a tots aquells que vulguin competir.

»Per evitar que cap alumne menor de disset anys caigui en la temptació d’inscriure’s sense permís —va continuar el Dumbledore—, faré un cercle d’edat al voltant del calze de foc. Qui no tingui l’edat no podrà entrar dins el cercle.

»Finalment, vull deixar clar a tots aquells que tenen la intenció d’inscriure’s al Torneig, que un no s’hi pot inscriure a la babalà, ja que els paladins triats pel calze de foc no poden abandonar el Torneig, han de seguir fins al final. En el moment en què un candidat posa el seu nom al calze, s’obliga mitjançant un contracte màgic que ha de complir. Cal que tinguin clar, doncs, que si els trien per representar l’escola, no es podran fer enrere. De manera que abans de posar el seu nom al calze, més val que s’assegurin que estan ben preparats. I ara crec que és hora d’anar a dormir. Els desitjo que passin una molt bona nit.

—Un cercle d’edat! —va exclamar el Fred Weasley amb els ulls brillants quan sortien del Gran Saló—. Crec que el podrem enganyar amb una Poció d’Envellir, no? I un cop haguem posat el nom al calze… Aquell trasto què sap si tens disset anys o no!

—Però jo no crec que algú que no hagi fet els disset tingui cap possibilitat de guanyar —va intervenir l’Hermione—. Encara no en sabem prou…

—Parla en singular, si no et fa res —la va tallar el George—. Harry, suposo que intentaràs colar-te, oi?

Per un instant el Harry va pensar en la insistència amb què el Dumbledore els havia dit que els que no tinguessin disset anys no s’hi podien presentar. Però aleshores li va tornar a venir al cap la meravellosa imatge del moment en què guanyava la Copa dels Tres Bruixots… Es va preguntar com s’ho prendria el Dumbledore si algú que no tingués l’edat aconseguís infiltrar-s’hi…

—On és? —va preguntar el Ron, que no prestava la més mínima atenció a aquella conversa, sinó que buscava el Krum entre la gentada—. El Dumbledore no ha dit on dormirien els de Durmstrang, oi?

Però la pregunta va quedar contestada de seguida. Just en aquell instant passaven pel costat de la taula de Slytherin i el Karkaroff estava parlant als seus alumnes:

—Vinga, nois, que tornem al vaixell —els va dir—. Com es troba, Krum? Se li ha posat bé el menjar? Vol que demani una mica de vi calent amb espècies a la cuina?

El Harry va veure que el Krum feia que no amb el cap mentre es posava la capa de pell.

—Profetsor, jo tsí que full una mica de vi calent amb espècies —va dir un altre dels nois de Durmstrang, esperançat.

—No estava parlant amb vostè, Poliakoff —va etzibar el Karkaroff, sense aquell aire maternal amb què havia parlat abans—. Veig que, com sempre, s’ha tacat el vestit de menjar. Quin sapastre…

El Karkaroff es va girar i va enfilar amb els seus alumnes cap a la porta. Hi va arribar just al mateix moment en què ho feien el Harry, el Ron i l’Hermione. El Harry li va cedir el pas.

—Gràcies —va fer el Karkaroff, i se’l va mirar distret en passar.

Però aleshores el Karkaroff es va aturar; s’havia quedat de pedra. Va girar el cap i es va quedar mirant el Harry com si no es pogués creure el que veia. Els alumnes de Durmstrang també es van aturar. El Karkaroff va repassar el Harry de dalt a baix i finalment va clavar la mirada en la cicatriu. Els alumnes de Durmstrang també es van mirar el Harry encuriosits. De cua d’ull, el Harry va veure que alguns d’ells ho havien entès. El noi que anava tot tacat de menjar va donar un cop de colze a la noia que tenia al costat i va assenyalar-li descaradament la cicatriu.

—Sí, és el Harry Potter —va grunyir una veu rere seu. El professor Karkaroff es va tombar a l’acte. Era l’Ull-foll Murri, que se’l mirava fixament, sense pestanyejar, recolzat en el bastó.

El Karkaroff es va quedar blanc amb una barreja d’ira i por a la cara.

—Murry? —va dir, mirant-se’l com si no n’acabés d’estar segur.

—Jo mateix —va fer el Murri amb cara de pocs amics—. I, a no ser que vulgui dir alguna cosa al Potter, més val que desfili. Està obstruint la sortida.

Era cert; la meitat de la gent que era al Gran Saló estava esperant a la porta, de puntetes, mirant d’esbrinar per què estaven aturats.

Sense dir res més, el professor Karkaroff va marxar amb els seus alumnes. El Murri se’l va quedar mirant amb l’ull màgic amb una expressió de profunda antipatia a la cara mutilada.

Com que l’endemà era dissabte, normalment la majoria d’alumnes haurien esmorzat tard. Però el Harry, el Ron i l’Hermione no van ser els únics que es van llevar molt més d’hora del que era habitual en cap de setmana. Van baixar al vestíbul i s’hi van trobar unes vint persones, algunes amb torrades a la mà, mirant el calze de foc. L’havien posat al centre de la sala sobre el tamboret que feien servir per posar el Barret que Tria. Al seu voltant hi havia una fina ratlla daurada que formava un cercle de tres metres de radi.

—Algú hi ha posat el nom? —va preguntar el Ron àvidament a una noia de tercer.

—Tots els de Durmstrang —va dir ella—. Però no he vist ningú de Hogwarts.

—Suposo que la gent ho va fer ahir a la nit, quan ens en vam anar tots a dormir —va dir el Harry—. És el que hauria fet jo… No m’hauria agradat fer-ho amb tothom al davant. Imagineu-vos que el calze escopís immediatament el vostre nom…

El Harry va sentir una rialla. Es va girar i va veure el Fred, el George i el Lee Jordan que corrien escales avall, exaltats.

—Fet —va dir el Fred al Harry, el Ron i l’Hermione en veu baixa, en to de triomf—. Ens l’acabem de prendre.

—El què? —va preguntar el Ron.

—La Poció d’Envellir, tap de suro! —va saltar el Fred.

—Una gota cada un —va explicar el George, fregant-se les mans entusiasmat—. Només havíem d’envellir uns mesos.

—Ens partirem els mil galeons del premi si guanya algú de nosaltres —va dir el Lee amb un gran somriure.

—No crec que us funcioni —els va advertir l’Hermione—. Segur que el Dumbledore ja ho ha previst.

El Fred, el George i el Lee no li van fer ni cas.

—Llestos? —va preguntar el Fred als altres dos, frisós—. Doncs som-hi! Ja hi vaig jo el primer.

El Harry es mirava fascinat el Fred mentre es treia de la butxaca un tros de pergamí que deia «Fred Weasley, Hogwarts» i se n’anava cap a la línia daurada. Aleshores la va trepitjar i es va aturar, balancejant-se sobre els peus com si estigués sobre un trampolí, preparant-se per fer un salt de quinze metres. I llavors, sota la mirada de tots els que eren al vestíbul observant-lo, va respirar fondo i va traspassar la línia.

Durant una dècima de segon el Harry va pensar que la poció havia funcionat —i estava clar que el George també, perquè va deixar anar un crit de triomf i tot seguit va creuar la línia—, però al cap de res van sentir un espetec i els dos bessons van sortir disparats del cercle daurat com expulsats per un llançador de pes. Van aterrar dolorosament a tres metres de distància sobre el terra de pedra i, per acabar de fer el ridícul, es va sentir un pop i a tots dos els van sortir unes llargues barbes blanques idèntiques.

Tots els que s’havien congregat al vestíbul es van posar a riure. Fins i tot el Fred i el George van riure quan es van aixecar i es van veure les barbes.

—Ja els ho vaig advertir… —va fer una veu profunda mig rient. Tots es van girar cap a les portes que donaven al Gran Saló i van veure el professor Dumbledore, que es mirava el Fred i el George amb ulls riallers—. Els suggereixo que pugin a veure Madame Pomfrey. Ja està curant la senyoreta Fawcett, de Ravenclaw, i el senyor Summers, de Hufflepuff, que, com vostès, han intentat fer-se grans a marxes forçades. Tot i que he de reconèixer que les barbes d’ells no són tan elegants com les seves.

El Fred i el George van marxar cap a la infermeria acompanyats del Lee Jordan, que reia pels descosits, i el Harry, el Ron i l’Hermione se’n van anar a esmorzar, també morts de riure.

La decoració del Gran Saló havia canviat. Com que era Halloween, un núvol de ratpenats aletejava pel sostre encantat i centenars de carabasses buides els miraven maliciosament des de tots els racons. El Harry els va conduir cap allà on eren el Dean i el Seamus, que parlaven sobre els possibles candidats de Hogwarts.

—Diuen que el Warrington s’ha llevat d’hora i ha posat el seu nom —li va dir el Dean al Harry—. Aquella espècie de goril·la de Slytherin…

El Harry, que havia jugat a quidditch contra el Warrington, va fer una ganyota de repulsa.

—Quin horror si surt un paladí de Slytherin!

—Doncs els de Hufflepuff parlen del Diggory —va informar el Seamus amb desdeny—. Però jo no crec que tingui ganes de despentinar-se.

—Ei, escolteu! —va fer l’Hermione de sobte.

Van sentir aplaudiments al vestíbul i van alçar el cap. L’Angelina Johnson, una noia negra molt alta que jugava d’encistelladora a l’equip de quidditch de Gryffindor, va entrar al Gran Saló somrient i una mica avergonyida. Se’n va anar cap on eren i els va dir:

—Ja està! Hi he posat el nom!

—Què dius? —va fer el Ron, admirat.

—Tens disset anys, doncs? —va preguntar el Harry.

—És clar! No li ha sortit barba, oi? —va fer el Ron.

—Els vaig fer la setmana passada —va dir l’Angelina.

—M’alegro que algú de Gryffindor s’hi hagi apuntat! —va exclamar l’Hermione—. Tant de bo et triïn a tu!

—Gràcies, Hermione —va fer l’Angelina amb un somriure.

—Oh, i tant! Més val que surtis tu que la floreta del Diggory! —va dir el Seamus, i uns quants alumnes de Hufflepuff que passaven per allà li van fer una ganyota.

—Què farem, avui? —va preguntar el Ron al Harry i a l’Hermione quan van sortir del Gran Saló després d’esmorzar.

—I si baixem a veure el Hagrid? Encara no hi hem anat… —va suggerir el Harry.

—D’acord —va dir el Ron—, però espero que no ens demani que deixem els dits en la causa dels uixecs…

De sobte, a l’Hermione se li va il·luminar la cara.

—Ostres! Encara no li he dit al Hagrid que es faci soci de PET! —va exclamar entusiasmada—. Espereu-me un moment, que vaig a buscar les xapes, eh!

—És la pera —va fer el Ron, exasperat, mentre l’Hermione corria escales amunt.

—Ei, Ron! —va fer el Harry de sobte—. La teva amigueta…

Els alumnes de Beauxbatons acabaven d’entrar al vestíbul per les portes que donaven al jardí i entre ells hi havia la noia vela. Els que s’apilonaven al voltant del calze de foc es van enretirar per deixar-los passar, mirant-los amb frisança.

Madame Maxime va entrar al vestíbul darrere els seus alumnes i els va fer posar en fila índia. Un per un, els alumnes de Beauxbatons van travessar el cercle d’edat i van introduir els trossos de pergamí dins el calze de flames blaves i blanques. Cada cop que algú introduïa un nom, el foc es tornava momentàniament vermell i escopia espurnes.

—I què faran els que no surtin escollits? —va preguntar el Ron al Harry a mitja veu quan la noia vela introduïa el seu pergamí al calze de foc—. Tu què creus? Tornaran a escola, o es quedaran aquí a veure el torneig?

—No ho sé —va fer el Harry—. Suposo que es quedaran… Madame Maxime es queda a fer de jutgessa, no?

Quan tots els alumnes de Beauxbatons van haver sotmès els seus noms, Madame Maxime se’ls va emportar un altre cop cap als jardins.

—I aquests, on dormen? —va preguntar el Ron, que se’n va anar cap a les portes de sortida i es va quedar mirant com s’allunyaven.

Un soroll metàl·lic els va anunciar que l’Hermione ja tornava amb la capsa de les xapes de PET.

—Afanya’t —va fer el Ron, que va baixar d’un bot les escales de pedra amb els ulls clavats en la noia vela, que s’havia allunyat pels jardins amb Madame Maxime.

Quan van ser a prop de la cabana del Hagrid, a tocar del Bosc Prohibit, es va aclarir el misteri de l’allotjament dels de Beauxbatons. Van veure que entraven dins el gegantesc carruatge de color blau pàl·lid en què havien arribat, que estava aparcat a uns dos-cents metres de la cabana del guardabosc. Els monumentals cavalls voladors que l’havien dut fins allà menjaven herba en un tancat provisional que els havien fet al costat.

El Harry va picar a la porta del Hagrid i l’Ullal es va posar a bordar immediatament.

—Vaja! —va exclamar el Hagrid quan va obrir la porta—. Me pensava que ja no recordàveu on vivia!

—És que hem estat molt enfei… —va començar a dir l’Hermione, però es va aturar a mitges i se’l va quedar mirant, sense poder articular paraula.

El Hagrid duia el seu millor vestit: un conjunt d’americana i pantaló de color marró, peluts, amb una corbata de quadres taronges i grocs. Però allò no era el pitjor: havia intentat domesticar-se els cabells amb grans quantitats d’una substància que qualsevol hauria dit que era greix per a motors. L’únic que havia aconseguit era aixafar-se’ls i fer-se dues cues… Potser havia intentat fer-se una cua de cavall com la del Bill, però no ho havia aconseguit perquè tenia massa cabells… La qüestió és que tot allò no feia gens per a ell. L’Hermione se’l va mirar amb els ulls com taronges durant un instant, però finalment va preferir no fer cap comentari i va preguntar:

—Mmm… On tens els uixecs?

—Fora, al costat de l’hort de carabasseres —va respondre el Hagrid tot content—. S’estan posant com a bèsties; ja deuen fer un metre. L’únic inconvenient és que ara se maten entre ells.

—Apa, sí? —va fer l’Hermione, i va llançar una mirada assassina al Ron, que es mirava l’estrany pentinat del Hagrid i ja es veia que anava a dir alguna cosa.

—Sí —va fer el Hagrid, trist—. Però ja ho tinc arreglat: els he posat en caixes separades. Encara me’n queden vint.

—Quina sort! —va fer el Ron amb un sarcasme que al Hagrid se li va escapar.

A la cabana del Hagrid hi havia una sola habitació, en un racó de la qual hi tenia un llit gegantesc amb un cobrellit de patchwork. Davant la llar de foc hi tenia una taula i unes cadires de fusta igualment gegantesques sobre les quals penjaven un munt de pernils i peces de caça. Els nois es van asseure a taula mentre el Hagrid els feia el te i ben aviat es van posar a parlar tots un altre cop del Torneig dels Tres Bruixots. El Hagrid estava tan entusiasmat amb l’esdeveniment com ells.

—Ja veureu, ja! —els va dir amb un somriure—. Ja veureu! Veureu coses fabuloses que no havíeu vist mai… Per començar, la primera prova… Ah, no us puc dir res!

—Vinga, Hagrid! —van saltar el Harry, el Ron i l’Hermione, ansiosos, però el Hagrid va fer que no amb el cap, sense deixar de somriure.

—No us vull espatllar la sorpresa —va al·legar—. Només us dic que serà espectacular. Els paladins ho tindran molt difícil. Déu meu, qui m’havia de dir que mai arribaria a veure el Torneig dels Tres Bruixots!

Van acabar dinant amb el Hagrid, i no van menjar gaire. El Hagrid els havia dit que havia fet un estofat de vedella, però quan l’Hermione es va trobar una gran urpa al plat, el Harry i el Ron van perdre la gana. Tot i així van passar una bona estona intentant que el Hagrid els expliqués les proves del torneig, especulant sobre quin candidat seria seleccionat, i fent conya sobre les barbes del Fred i el George.

A mitja tarda va començar a caure un xim-xim i era molt agradable estar assegut a la vora del foc, escoltant les gotes que picaven contra la finestra i observant el Hagrid, que sargia mitjons i discutia amb l’Hermione sobre elfs domèstics… S’havia negat en rodó a formar part de PET.

—Hermione, això que pretens és cruel —va dir en un to greu, enfilant una agulla enorme feta d’os amb un fil groc gruixut—. Cuidar els humans forma part de la seva naturalesa. És això el que volen. Si els deixes sense feina els faràs infeliços, i si pretens que els paguin un salari, s’ho prendran com un insult.

—No és cert! El Harry va alliberar el Dobby i va ser feliç com mai! —va replicar l’Hermione—. I ens han dit que ara demana un salari!

—Sí, d’acord, arreu hi ha gent rara. Jo no dic que no hi hagi algun elf que vulgui ser lliure… Però el que està clar és que a la majoria no els convenceràs. No, Hermione, no hi ha res a fer.

L’Hermione es va sentir molt contrariada i es va guardar la capsa de xapes a la butxaca de la capa.

A dos quarts de sis es va començar a fer fosc i el Ron, el Harry i l’Hermione van decidir que era hora de pujar al castell a preparar-se per a la festa de Halloween i, més important encara, per a la proclamació dels paladins.

—Pujo amb vosaltres —va dir el Hagrid, que va deixar de sargir—. Espereu-me un moment.

El Hagrid es va aixecar, se’n va anar cap a la calaixera que tenia al costat del llit i va començar a buscar-hi alguna cosa. Els altres no van parar gaire atenció al que feia fins que van sentir una pudor terrible.

El Ron va estossegar i va dir:

—Hagrid, què és això?

—Eh? —va fer el Hagrid, i es va girar. Duia una ampolla a la mà—. Que no us agrada?

—Què és això? Colònia? —va preguntar l’Hermione mig ofegant-se.

—Co… colònia —va dir amb un fil de veu—. Ja veig que me n’he posat massa… —va afegir envermellit—. Un segon, que me’n trec.

Va sortir de la cabana i van veure que es rentava amb ganes al barril d’aigua que tenia fora.

—Colònia?! —es va alarmar l’Hermione—. El Hagrid?

—I què em dieu del pentinat i el vestit que porta? —va fer el Harry intrigat.

—Mireu! —va saltar el Ron, assenyalant la finestra.

El Hagrid s’havia dreçat; es va girar. Si abans s’havia posat vermell, ara encara hi estava més. El Harry, el Ron i l’Hermione es van aixecar i, vigilant que el Hagrid no els veiés, van treure el cap per la finestra i van veure com Madame Maxime i els seus alumnes sortien del carruatge amb la clara intenció d’anar cap a la festa. El Hagrid es va posar a parlar amb Madame Maxime amb uns ulls absents que el Harry només li havia vist un cop… Quan es mirava el drac Norbert de bebè.

—Se’n va cap al castell amb ella! —va exclamar l’Hermione indignada—. I nosaltres aquí esperant-lo!

Sense ni tan sols fer una ullada enrere, el Hagrid havia sortit cap al castell acompanyant Madame Maxime amb els alumnes de Beauxbatons, que havien de fer marxa per seguir-los, al darrere.

—El Hagrid s’ha penjat d’ella! —va saltar el Ron, incrèdul—. Déu meu, doncs si mai tenen fills batran un rècord! Segur que tindrien criatures d’una tona!

Van sortir de la cabana i van tancar la porta. Fora era increïblement fosc. Es van embolicar bé amb les capes i van començar a pujar.

—Oh, mireu, són els altres! —va xiuxiuejar l’Hermione.

El grup de Durmstrang pujava cap al castell provinent del llac. El Viktor Krum caminava al costat del Karkaroff i els altres els seguien. El Ron es mirava el Krum admirat, però ell no va mirar enrere en tot el trajecte i va traspassar les portes d’entrada sense advertir la seva presència.

El Gran Saló era gairebé ple. El calze de foc ja no era al vestíbul, sinó davant la cadira buida del Dumbledore a la taula de professors. El Fred i el George, ja sense un pèl a la barba, havien superat la decepció.

—Tant de bo surti l’Angelina! —va dir el Fred quan el Harry, el Ron i l’Hermione s’asseien a taula.

—Tant de bo! —va fer l’Hermione—. De totes maneres, ho sabrem ben aviat!

El banquet de Halloween se’ls va fer més llarg que mai i, potser perquè el dia abans ja n’hi havia hagut un, al Harry no li venien tant de gust els plats de festa. Com la resta dels alumnes, a jutjar pels caps que no paraven de tombar-se, les cares d’ànsia de tothom i el nombre de gent que s’alçava per veure si el Dumbledore ja havia acabat de menjar, el Harry tan sols volia que els plats tornessin a ser nets i que es proclamés qui eren els paladins.

Finalment, els plats van tornar al seu immaculat estat original; al Gran Saló el soroll va augmentar considerablement, però, tan bon punt es va alçar el Dumbledore, va emmudir del tot. El professor Karkaroff i Madame Maxime, al seu costat, estaven tan tensos i expectants com tothom. El Ludo Gepp saludava i somreia a un grup d’alumnes. En canvi, el senyor Mauch s’ho mirava sense interès, gairebé avorrit.

—El calze està a punt de prendre la decisió —va anunciar el Dumbledore—. Jo diria que li falta només un minut. Doncs bé, quan cridi els noms dels paladins, els prego que vinguin cap aquí, passin per davant la taula dels professors i entrin a la cambra del costat… —va dir, assenyalant la porta que hi havia rere la taula—, on rebran les primeres instruccions.

Va treure la vareta i va fer un moviment ampul·lós amb el braç. Immediatament es van apagar totes les espelmes que il·luminaven la sala, excepte les que eren dins les carabasses, de manera que van quedar mig a les fosques. El calze de foc brillava ara molt més que qualsevol altra cosa del saló: les flames blanques i blaves gairebé feien mal a la vista. Tothom se’l mirava, expectant… Alguns consultaven el rellotge amb neguit…

—Ara! —va fer el Lee Jordan, a dos seients del Harry.

De sobte les flames del calze es van tornar vermelles de nou i va començar a escopir espurnes. Acte seguit va deixar anar una flamarada i un tros de pergamí socarrimat va saltar pels aires… Tothom va retenir la respiració.

El Dumbledore va agafar el tros de pergamí i el va subjectar amb el braç estirat per poder llegir-lo a la llum de les flames, que ja tornaven a ser blanquiblaves.

—El paladí de Durmstrang és —va anunciar amb veu clara i potent—: Viktor Krum!

—És clar que sí! —va cridar el Ron, mentre tothom aplaudia. El Harry va observar el Viktor Krum que s’alçava de la taula de Slytherin i s’arrossegava cap al Dumbledore. Va girar a la dreta, va passar per davant de la taula dels professors i va desaparèixer per la porta del darrere.

—Bravo, Viktor! —va esclatar el Karkaroff tan fort que se’l va sentir fins i tot per sobre del gran aplaudiment—. Sabia que ho portaves dins!

Els aplaudiments i els crits es van acabar. Tothom havia tornat a centrar l’atenció en el calze de foc, que, segons més tard, es va tornar a posar vermell. Un segon tros de pergamí va sortir expulsat per les flames.

—El paladí de Beauxbatons és —va dir el Dumbledore—: Fleur Delacour!

—És ella, Ron, és ella! —va cridar el Harry quan la noia que semblava una vela es va posar dreta, es va enretirar els cabells d’or blanc amb un gest delicat i va passar per entre les taules de Ravenclaw i Hufflepuff ben dreta i amb pas decidit.

—Mireu, estan tots decebuts! —va dir l’Hermione enmig del soroll, assenyalant la resta d’alumnes de Beauxbatons. I el Harry va pensar que dir només «decebuts» era una mica suau. Dues de les noies que no havien estat escollides s’havien posat a plorar desconsoladament.

Quan Fleur Delacour va desaparèixer a la cambra del costat, es va tornar a fer silenci, però aquest cop l’ambient estava tan carregat de nervis que l’aire es podia tallar amb un ganivet. El calze de foc estava a punt d’anunciar el paladí de Hogwarts…

Es va tornar a posar vermell, hi va haver una altra pluja d’espurnes; la flamarada es va alçar imponent i de la punta el Dumbledore va agafar el tercer trosset de pergamí.

—El paladí de Hogwarts és —va anunciar—: Cedric Diggory!

—Oh, no! —va exclamar el Ron, però ningú el va sentir excepte el Harry; el bram que havia esclatat a la taula del costat era eixordador. Tots els alumnes de Hufflepuff s’havien posat drets per cridar i picar de mans mentre el Cedric els passava pel costat i es dirigia a la cambra que hi havia rere la taula dels professors. L’aplaudiment pel Cedric va ser tan llarg que el Dumbledore no va poder parlar durant una bona estona.

—Meravellós! —va exclamar el Dumbledore tot content quan els crits es van començar a apagar—. Ja tenim els tres paladins. Estic convençut que tots vostès, i parlo també pels alumnes de Beauxbatons i Durmstrang, donaran al seu paladí el recolzament necessari. Animant el seu paladí contribuiran a…

Però de sobte el Dumbledore va deixar de parlar i tothom va veure per què.

El foc del calze s’havia tornat a posar vermell. Treia espurnes. Va llançar una gran flamarada en la punta de la qual hi havia un altre tros de pergamí…

El Dumbledore el va agafar al vol. El va acostar a la llum de la flama i el va llegir. Es va produir una llarga pausa durant la qual el Dumbledore mirava fixament el tros de pergamí que tenia a la mà i tots els que eren a la sala el miraven a ell. Aleshores el Dumbledore es va aclarir la gola i va llegir en veu alta:

—Harry Potter.





17. Quatre paladins


El Harry es va quedar de pedra; era conscient que tothom l’estava mirant. Estava perplex, al·lucinat. Estava segur que tot era un somni. No podia ser veritat.

Ningú va aplaudir. Un brunzit com d’abelles malhumorades va començar a omplir el Gran Saló; alguns alumnes es van posar drets per mirar el Harry mentre ell restava glaçat al seu seient.

A la taula dels professors, la professora McGonagall es va alçar de la cadira, va passar per darrere el Ludo Gepp i el professor Karkaroff amb pas decidit i se’n va anar a parlar amb el professor Dumbledore, que es va inclinar cap a ella arrufant les celles lleugerament.

El Harry es va girar cap al Ron i l’Hermione. Rere seu va veure tots els alumnes de la llarga taula de Gryffindor que se’l miraven bocabadats.

—Jo no hi he posat el nom —va dir, desconcertat—. Sabeu perfectament que no.

Tots dos se’l van quedar mirant igual de desconcertats.

A la taula dels professors, el professor Dumbledore s’havia alçat fent amb el cap un senyal afirmatiu a la professora McGonagall.

—Harry Potter! —va repetir—. Senyor Potter, si és tan amable…

—Vés-hi, Harry —li va dir l’Hermione a mitja veu, i li va fer un copet.

El Harry es va posar dret, es va trepitjar la vora del vestit i va perdre lleugerament l’equilibri. Va enfilar pel passadís que deixaven les taules de Gryffindor i Hufflepuff. Li va semblar que el camí cap a la taula dels professors era interminable, que no s’acabava mai. Sota la mirada fixa de centenars d’ulls que el seguien com si fossin reflectors, el brunzit es feia cada cop més insuportable. Una eternitat més tard va arribar on era el Dumbledore; tots els professors tenien la vista clavada en ell.

—Bé, Harry, allà tens la porta… —va dir el Dumbledore molt seriós.

El Harry va recórrer la taula dels professors. El Hagrid era a l’altra punta, però no li va fer l’ullet, ni el va saludar, ni li va professar cap de les seves habituals mostres d’afecte. Estava atònit i se’l va quedar mirant en passar com tota la resta. El Harry va sortir del Gran Saló i es va trobar en una habitació petita plena de retrats de bruixes i bruixots en què hi havia una llar amb un foc esplèndid.

Els retratats es van girar per mirar-lo. Una bruixa molt vella i arrugada va abandonar el seu marc i se’n va anar al del costat, on hi havia un bruixot amb un bigoti de foca. La bruixa arrugada li va començar a xiuxiuejar a l’oïda.

El Viktor Krum, el Cedric Diggory i la Fleur Delacour eren al costat del foc; a contrallum feien un efecte impressionant. El Krum estava recolzat en la lleixa de la xemeneia, encorbat i meditabund, lleugerament apartat dels altres dos. El Cedric estava dret amb les mans al darrere, contemplant el foc. La Fleur Delacour es va girar en sentir el Harry i es va enretirar els cabells d’or blanc amb el seu gest habitual.

—Què passa? —va preguntar—. Folen que tognem al Ggan Saló?

Es pensava que era un missatger. El Harry no va saber com explicar-li el que havia passat, així que no va dir res i es va quedar mirant els paladins. Li va cridar l’atenció com n’eren d’alts, tots tres.

Van sentir unes passes i acte seguit el Ludo Gepp va entrar a la cambra. Va agafar el Harry pel braç i el va arrossegar endavant.

—Extraordinari! —va murmurar, estrenyent-li el braç—. Increïble! Senyors… Senyoreta… —va dir en veu alta, acostantse al foc i dirigint-se als altres tres—. Per increïble que sembli, permeti’m que els presenti el quart paladí del Torneig dels Tres Bruixots.

El Viktor Krum es va dreçar. La seva expressió, ja de per si sorruda, encara es va fer més fosca. El Cedric semblava astorat. Es va mirar el Gepp, el Harry i un altre cop el Gepp, com si estigués convençut que no ho havia entès bé. La Fleur Delacour es va enretirar els cabells i amb un somriure va dir:

—Ha, ha, molt ggaciós, senyog Gepp!

—Graciós? —va fer el Gepp, sorprès—. No, no, no és cap broma! El seu nom acaba de sortir del calze de foc!

El Krum va alçar lleugerament les celles. El Cedric seguia amb el seu posat de sorpresa, tot educat.

La Fleur va arrufar el front.

—Pegò… És efident que hi ha hagut un egog! —va dir despectivament—. Ell no pot competig! Ell està massa jofe!

—Ja, és increïble —va reconèixer el Gepp, rascant-se la barbeta i somrient al Harry—. Però, com saben, la restricció d’edat es va imposar aquest any com a mesura de seguretat addicional. I com que el seu nom ha sortit del calze… Vaja, que no crec que s’hi pugui fer res… Són les normes, estan tots obligats per contracte… El Harry ho haurà de fer el millor que…

La porta es va tornar a obrir i un gran grup de gent va entrar a la cambra: el professor Dumbledore, seguit de prop pel senyor Mauch, el professor Karkaroff, Madame Maxime, la professora McGonagall i el professor Snape. El Harry va sentir la remor dels centenars d’alumnes que hi havia a l’altra banda del mur abans que la professora McGonagall tanqués la porta.

—Madame Maxime! —va saltar la Fleur immediatament, i se’n va anar cap a la seva directora—. Ells diuen que aquest nen també competigà!

Per molt atordit que estigués, allò el va sulfurar. Què volia dir «nen»?

Madame Maxime es va quadrar. Va fregar el salamó amb el cap i se li va inflar el pit gegant sota el vestit de setí negre.

—Dumbledogue, què és això? —va demanar-li imperiosament.

—A mi també m’agradaria saber-ho —va intervenir el professor Karkaroff amb un somriure d’acer i els ulls com dues boles de gel—. Què és això de dos paladins de Hogwarts? Ningú em va dir que l’escola organitzadora del Torneig tenia dret a dos paladins… O potser és que m’hauré de tornar a llegir les regles?

Va fer una riota desagradable.

—C’est impossible —va dir Madame Maxime recolzant la seva enorme mà repleta d’òpals superbs sobre l’espatlla de la Fleur—. ‘Ogwagts no pot pas haver dos paladins! Està totalment injust!

—Se suposava que el cercle d’edat que va fer havia d’impedir que cap menor arribés al calze —va dir el Karkaroff amb el somriure d’acer i els ulls més freds que mai—. No cal dir que si ho haguéssim sabut hauríem portat una delegació més nombrosa…

—Karkaroff, el professor Dumbledore no en té cap culpa —va dir l’Snape plàcidament, però els ulls li brillaven de malícia—. Tot és cosa del Potter, que sent un desig irresistible per trencar les normes…

—Gràcies, Severus —el va tallar el Dumbledore amb fermesa, i l’Snape va callar, tot i que els ulls li seguien brillant malèvolament rere la cortina de cabells greixosos.

El professor Dumbledore es va mirar el Harry. El Harry el va observar provant d’esbrinar què deien els seus ulls.

—Senyor Potter, si és tan amable, sisplau digui’ns: ha introduït el seu nom al calze de foc? —li va preguntar el Dumbledore serenament.

—No —va respondre el Harry, conscient que tots l’estaven interrogant amb la mirada. En la foscor, l’Snape va fer petar la llengua en senyal d’incredulitat.

—Ha demanat a algun alumne de més edat que ho fes per vostè? —va preguntar el Dumbledore, ignorant l’Snape.

—No! —va respondre el Harry amb vehemència.

—Està efident que ell menteix! —va saltar Madame Maxime. L’Snape assentia amb el cap i arrufava els llavis.

—És impossible que el senyor Potter hagi creuat el cercle d’edat —va afirmar la professora McGonagall amb fermesa—. Crec que tots estareu d’acord en…

—El pgofessog Dumbledogue deu hafer comès un egog amb el cegcle —va suggerir Madame Maxime, arronsant les espadles.

—És possible, sí —va assentir el Dumbledore educadament.

—Professor Dumbledore, sabeu perfectament que no vau cometre cap error amb el cercle! —va esclatar la professora McGonagall, irritada—. Quina ximpleria! El Harry no pot haver creuat el cercle, i si el professor Dumbledore el creu quan diu que no ha demanat a cap altre alumne que hi posés el seu nom, amb això n’hi hauria d’haver prou per a tots els altres! I va mirar-se l’Snape amb foc als ulls.

—Senyor Mauch… Senyor Gepp —va intervenir el Karkaroff, de nou amb aquella veu aduladora que el caracteritzava—, vostès són els jutges imparcials. Suposo que estaran d’acord amb mi que ens trobem en una situació irregular…

El Gepp es va eixugar la cara de nen amb un mocador i va mirar el senyor Mauch, que estava fora del radi d’il·luminació del foc, amb la cara amagada en la penombra. Tenia un aire que feia por: les ombres el feien molt més vell i gairebé semblava un cadàver. Però, quan va parlar, ho va fer amb la seva veu taxativa habitual:

—Hem de fer el que diuen les normes, i les normes diuen clarament que aquells que siguin escollits pel calze de foc estan obligats a competir al Torneig.

—El senyor Mauch coneix la normativa millor que ningú —va dir el Gepp, i va obsequiar el Karkaroff i Madame Maxime amb un somriure, com si l’afer hagués quedat resolt.

—Insisteixo que vull sotmetre la resta dels meus alumnes a la tria —va dir el Karkaroff, abandonant la seva veu afalagadora i el somriure fals. Ara feia una pinta molt lletja—. Trauran el calze de foc de nou i anirem afegint-hi noms fins que totes les escoles tinguin dos paladins. Qualsevol altra cosa seria injusta, Dumbledore.

—Karkaroff, sap perfectament que això no pot ser —va dir el Gepp—. El calze de foc s’ha apagat… I no tornarà a encendre’s fins al proper Torneig…

—En el qual ja els asseguro que Durmstrang no participarà! —va explotar finalment el Karkaroff—. Després de totes les trobades que hem hagut de fer, després de tanta negociació, d’estira-i-arronsa, no em puc creure que hagi passat una cosa així! Me n’hauria d’anar ara mateix!

—Una amenaça en va, Karkaroff! —va dir una veu al costat de la porta—. No podeu abandonar el vostre paladí. Ha de competir. Tots han de competir. I és que, com ha dit el Dumbledore, estan lligats per un contracte màgic. Providencial, oi?

El Murri acabava d’entrar a la sala. Se’n va anar coixejant cap al foc i amb cada passa que feia amb la cama dreta se sentia un cloc.

—Providencial? —va repetir el Karkaroff—. Em sembla que no us entenc, Murri.

El Harry es va adonar que el Karkaroff havia intentat sonar despectiu, com si pensés que el que el Murri deia no mereixia la seva atenció, però les mans l’havien delatat: se li havien tancat els punys.

—Que no m’entén? —va fer el Murri, serè—. Doncs és molt simple, Karkaroff. Algú ha posat el nom del Potter al calze sabent que si sortia escollit estaria obligat a competir.

—Efidentment, algú que folia afavogig ‘Ogwagts! —va exclamar Madame Maxime.

—Estic molt d’acord amb vostè —va dir el Karkaroff, i li va inclinar el cap—. Presentaré una queixa a la Conselleria d’Afers Màgics i a la Confederació Internacional de Bruixots…

—Si algú d’aquí té motius per queixar-se, és el Potter —va grunyir el Murri—. Però, estranyament, no el sento dir res…

—Peg què haugia de queixag-se? —va saltar Fleur Delacour, picant amb el peu a terra—. Aga ell pot competig! Fa un munt de setmanes que tots ho estem espegant! Competig peg l’honog de l’escola! I un pgemi de mil galeons! Hi ha molta gent que es deixaguia la pell peg una cosa així!

—És que, efectivament, potser hi ha algú que espera que el Potter s’hi deixi la pell —va grunyir el Murri de nou.

Aquestes paraules van provocar un silenci extremadament tens.

El Ludo Gepp, que certament semblava molt amoïnat, va balancejar-se sobre els peus i va dir:

—Murri, sisplau! Quines coses de dir!

—Bé, tots sabem que el professor Murri creu que ha perdut el matí si no descobreix sis intents d’assassinat contra la seva persona abans de l’hora de dinar —va dir el Karkaroff—. Pel que veig ara prepara els seus alumnes per fer el mateix. Una estranya virtut en un professor de Defensa Contra les Forces del Mal, Dumbledore. Suposo que devíeu tenir les vostres raons…

—Que imagino coses, eh? —va grunyir el Murri—. Que invento coses… Perdoneu, però qui ha posat el nom del noi al calze no era cap passerell…

—I això qui ho diu? —va dir Madame Maxime, alçant les mans.

—Ho diu el fet que ha hagut d’ensarronar un objecte màgic molt poderós! —va dir el Murri—. Deu haver fet un Encantament Kentabana molt poderós per enganyar el calze i aconseguir que oblidés que només tres escoles competeixen al Torneig… Jo diria que ha sotmès el nom del Potter sota el nom d’una quarta escola, per assegurar-se que sortiria escollit…

—Sembla que hagi pensat molt en l’afer, professor Murri… —va dir el Karkaroff, agressiu—. Una teoria molt enginyosa, certament… És clar que m’han explicat que no fa gaire se us va ficar al cap que un dels regals d’aniversari que us havien enviat contenia un ou de basilisc i el vau fer miques abans d’adonar-vos que era un rellotge. Així que comprendrà que no ens el prenguem seriosament…

—N’hi ha que en saben molt, d’aprofitar les ocasions més puerils —va replicar el Murri amb un to amenaçador—. I, com vós sabeu perfectament, Karkaroff, la meva feina consisteix precisament a pensar com ho faria un bruixot de les forces del mal…

—Alastor, sisplau! —va saltar el Dumbledore amb un to d’advertència. Durant un instant el Harry es va preguntar a qui es devia haver dirigit el Dumbledore, però aleshores es va adonar que «Ull-foll» no podia ser el nom de pila del Murri. El Murri va callar, però va seguir mirant-se el Karkaroff amb aire satisfet… El Karkaroff estava furiós.

—Ignoro com hem arribat a aquesta situació —va dir el Dumbledore, dirigint-se a tots els que eren a la cambra—, però em sembla que no tenim més remei que acceptar-la. El calze de foc ha triat el Cedric i el Harry. I per tant, tots dos hauran de competir…

—Pegò, Dumbledogue…

—Estimada Madame Maxime, si se us acut una alternativa, sisplau, expliqueu-nos-la.

El Dumbledore li va cedir la paraula, però Madame Maxime no va dir res, es va limitar a sulfurar-se. I no era l’única. L’Snape estava furiós, i el Karkaroff, lívid. En canvi, el Gepp estava entusiasmat.

—Podem donar l’afer per tancat, doncs? —va dir, fregant-se les mans i somrient a tots els presents—. Hem de donar instruccions als paladins. Barty, volen fer els honors?

El senyor Mauch semblava estar molt lluny d’allà.

—Instruccions? —va fer—. Ah, sí, la primera prova…

Es va acostar a la llar de foc. El Harry va pensar que, vist de prop, semblava malalt. Feia ulleres i la seva pell arrugada havia pres un color groguenc que certament no tenia el dia de la final del Mundial de Quidditch.

—La primera tasca està pensada per posar a prova la seva audàcia i valentia davant el perill —va explicar al Harry, el Cedric, la Fleur i el Krum—, de manera que no els direm en què consisteix. El coratge per enfrontar-se al desconegut és una qualitat molt important en un bruixot… Molt important…

»La primera prova tindrà lloc el dia 24 de novembre davant el tribunal i la resta d’alumnes.

»Per superar les proves, als paladins no els està permès demanar ni acceptar ajuda dels professors. Els paladins hauran de presentar-se a la primera prova armats únicament amb les seves varetes. Un cop l’hagin superat, rebran la informació relativa a la segona. El tribunal té en compte la naturalesa absorbent del Torneig, que exigeix tota la dedicació dels paladins, i per tant els dispensa de fer els exàmens de final de curs.

El senyor Mauch es va girar cap al Dumbledore.

—Ho he dit tot, oi, Albus?

—Em sembla que sí —va assentir el Dumbledore, que es mirava el senyor Mauch preocupat—. Està segur que no vol quedar-se aquesta nit a Hogwarts, senyor Mauch?

—No, gràcies, professor Dumbledore, he de tornar a la Conselleria —va dir el senyor Mauch—. Estem molt enfeinats… He deixat el jove Weatherby al càrrec… Té molt d’entusiasme… Una mica massa, si li he de ser sincer…

—Espero que es quedarà a prendre alguna cosa, doncs… —va fer el Dumbledore.

—Vinga, Barty, que jo em quedo! —va insistir el Gepp alegrement—. Aquí a Hogwarts estem al moll de l’os. És molt millor això que tornar al despatx!

—Gràcies, Ludo, però no puc —va dir el Mauch amb un to de veu que recordava la seva antiga impaciència.

—Professor Karkaroff, Madame Maxime, una copeta abans d’anar a dormir? —va intentar temptar-los el Dumbledore.

Però Madame Maxime ja es disposava a sortir de l’habitació protegint la Fleur amb el braç. El Harry les va sentir parlar molt ràpidament en francès mentre s’allunyaven. El Karkaroff va fer un senyal al Krum i també van marxar, però en silenci.

—Potter, Diggory, els suggereixo que tornin a les seves respectives residències —va dir el Dumbledore amb un somriure—. Estic segur que a Gryffindor i Hufflepuff els estan esperant per celebrar-ho i no vull negar-los aquesta magnífica ocasió de fer xivarri.

El Harry va mirar el Cedric, que va assentir amb el cap, i tots dos van sortir de la sala.

Al Gran Saló no hi quedava ningú; les espelmes, que estaven a punt de consumir-se, donaven un aire fantasmagòric als somriures oscats de les carabasses.

—Bé, doncs —va dir el Cedric amb un lleuger somriure—. Tornem a enfrontar-nos!

—Això sembla —va fer el Harry. No sabia què dir. Se sentia completament descol·locat, com si li haguessin sacsejat el cap.

—Però, digue’m —va dir el Cedric en arribar al vestíbul, que, sense el fulgor del calze de foc, ara ja només il·luminaven les torxes—, com t’ho has fet per introduir el teu nom al calze?

—Jo no he fet res —va dir el Harry, alçant el cap per mirar-se’l—. Jo no he ficat el meu nom al calze. No era cap mentida.

—Ja… És clar… —va fer el Cedric. El Harry va veure que no se’l creia—. A reveure…

En lloc de pujar per les escales de marbre, el Cedric se’n va anar per una porta que hi havia a mà dreta. El Harry es va quedar escoltant com el Cedric baixava les escales que hi havia darrere la porta i després va començar a pujar molt a poc a poc les seves. El creuria algú, a part del Ron i l’Hermione? O tothom es pensaria que havia estat ell qui havia introduït el seu nom al calze? I, com podia ser que algú s’ho pensés, si havia de competir contra uns contrincants que havien rebut tres anys d’educació màgica més que ell, si havia de passar unes proves que no tan sols serien molt perilloses, sinó que s’havien de realitzar davant de centenars de persones? Era cert que s’ho havia plantejat… que hi havia somiat… Però no havia estat res més que una fantasia sense importància… Mai s’havia plantejat seriosament de participar-hi…

Però algú altre s’ho havia plantejat per ell… Algú volia que participés al Torneig i l’hi havia inscrit. Per què? Per obsequiar-lo? Alguna cosa li deia que no era precisament aquest el motiu…

Per veure com feia el ridícul? Si era això, segur que obtindria el que volia…

Però, perquè morís? No seria una altra paranoia del Murri? No podia ser que algú hagués posat el seu nom al calze de foc per fer-li una broma pesada? Realment, hi havia algú que el volia mort?

El Harry va respondre a aquesta última pregunta immediatament. Sí, algú el volia mort, algú el volia mort d’ençà que tenia un any: Lord Voldemort. Però, com s’ho podia haver fet Voldemort per posar el seu nom al calze de foc? Se suposava que Voldemort era lluny, en un altre país, amagat, abandonat… dèbil i sense poder…

Però en el somni que havia tingut just abans de despertar-se amb aquell dolor a la cicatriu, Voldemort no estava sol… Parlava amb Cuapelada… I planejava l’assassinat del Harry…

El Harry es va endur un ensurt considerable en arribar al retrat de la senyora Grassa tan aviat. Els peus l’hi havien portat sense ser-ne conscient. També es va sorprendre de veure que no estava sola al marc. La bruixa vella i arrugada que se n’havia anat corrents al retrat del seu veí quan el Harry s’havia unit als paladins a baix a la cambra, ara estava asseguda al costat de la senyora Grassa amb aires de suficiència. Devia haver travessat a tota velocitat els quadres dels set pisos per arribar allà abans que ell. Tant la senyora Grassa com ella se’l miraven amb gran interès.

—Bé, bé —va dir la senyora Grassa—. La Violet m’ho ha explicat tot. Qui és el paladí de l’escola?

—Rucades —va dir el Harry absent.

—I és clar que no! —va exclamar la bruixa vella indignada.

—Vi, és la contrasenya! —va dir la senyora Grassa en un to comprensiu, i va fer girar les frontisses per deixar passar el Harry a la sala comuna.

L’explosió d’alegria que el va rebre quan es va obrir el forat del retrat va ser tan forta que de poc no cau de cul. Sense que acabés de saber ben bé què passava, un munt de braços el van dur a dins i es va trobar davant tots els seus companys de residència, que xisclaven i aplaudien.

—Ens hauries hagut de dir que havies aconseguit travessar el cercle! —va cridar el Fred, mig empipat, mig al·lucinat.

—Com t’ho has fet perquè no et sortís barba? Ets el rei! —va xisclar el George.

—Jo no vaig fer res —va dir el Harry—. No sé com…

Però l’Angelina se li va llançar a sobre.

—Bé, si no podia ser jo, doncs no podia ser, però com a mínim és un de Gryffindor!

—Harry, et podràs revenjar del Diggory! —va saltar la Katie Bell, una altra de les encistelladores de Gryffindor.

—Ei, Harry, vols prendre alguna cosa?

—No, gràcies, no tinc gana. He menjat molt al banquet…

Però ningú volia creure que no tenia gana. Ningú volia creure que ell no havia posat el seu nom al calze de foc. Ningú semblava haver-se adonat que no tenia gens de ganes de celebrar res… El Lee Jordan havia aconseguit un estendard de Gryffindor de no se sap on i va insistir a posar-lo al Harry com si fos una capa. El Harry no va poder escapar-se; quan intentava esmunyir-se cap al dormitori, la gent que l’envoltava tancaven files, li donaven un altre batut de bescuit i li omplien les mans de crispetes i cacauets… Tothom volia saber com s’ho havia fet, com havia burlat el cercle d’edat del Dumbledore i com havia aconseguit introduir el seu nom al calze…

—No en sé res —va dir, un cop i un altre—. No vaig ser jo.

Però, pel cas que li feien, s’ho podia haver estalviat.

—Estic fet pols —va dir finalment, mitja hora després—. No, gràcies, George, de debò… Me’n vaig a dormir…

L’únic que volia era trobar-se amb el Ron i l’Hermione per sortir d’aquella bogeria, però cap dels dos era a la sala comuna. Va haver de repetir mil vegades que se’n volia anar a dormir, i fins i tot va estar a punt de tirar a terra els germans Parra, que l’havien intentat interceptar als peus de l’escala, però finalment va aconseguir desfer-se de tothom i va pujar al dormitori tan ràpid com les cames l’hi van permetre.

Es va sentir molt alleugerit de veure que només hi havia el Ron, estirat sobre el llit. Va tancar la porta i el Ron va alçar la vista.

—On eres? —va preguntar el Harry.

—Ah, hola —va fer el Ron.

Li va fer un somriure, però un somriure estrany, una mica tens. De sobte el Harry es va adonar que encara duia l’estendard escarlata de Gryffindor que el Lee li havia lligat al coll. Va intentar treure-se’l, però el nus estava molt fort. El Ron se’l va quedar mirant mentre es barallava amb el nus, però no es va moure.

—Bé, doncs, felicitats —va dir quan finalment el Harry va aconseguir treure’s l’estendard i deixar-lo en un racó.

—Què vol dir «felicitats»? —va fer el Harry, mirant-se el Ron. Definitivament, el Ron somreia d’una manera ben estranya, semblava més aviat una ganyota mofeta.

—Doncs que ets l’únic que ha aconseguit travessar el cercle d’edat —va dir el Ron—. Ni tan sols el Fred i el George han pogut. Com t’ho has fet? Amb la Capa que Fa Invisible?

—La capa no m’hauria servit de res —va dir el Harry a poc a poc.

—Menys mal —va fer el Ron—. Perquè la capa ens hauria cobert a tots dos… Pensava que m’ho hauries proposat si és que ho havies aconseguit amb la capa… Així que vas trobar una altra manera, no?

—Escolta, Ron —va dir el Harry—. Jo no he posat el meu nom al calze. L’hi ha posat algú altre.

El Ron va alçar les celles.

—Per què?

—No ho sé —va dir el Harry. Va pensar que dir «perquè hi ha algú que em vol matar» sonaria massa melodramàtic.

El Ron va alçar tant les celles que gairebé es confonien amb el seu serrell.

—Tranquil, Harry, a mi em pots dir la veritat —va dir—. Entenc que no vulguis que la gent ho sàpiga, però a mi no cal que em diguis mentides. No has tingut cap problema, oi? La Violet, aquella amiga de la senyora Grassa, ens ha explicat que el Dumbledore et deixa competir. Un premi de mil galeons, eh? I no hauràs de fer els exàmens de final de curs…

—Jo no he posat el meu nom al calze! —va repetir el Harry, que s’estava començant a carregar.

—Ja, és clar —va fer el Ron en el mateix to escèptic amb què ho havia fet el Cedric—. Però aquest matí has dit que ho hauries fet de nit perquè ningú et veiés… No sóc burro, saps?

—Doncs ho sembles —va replicar el Harry.

—Ah, sí? —va fer el Ron sense el més mínim rastre de somriure, ni autèntic ni fals—. Te n’hauries d’anar a dormir, Harry. Suposo que demà t’hauràs de llevar d’hora per a la roda de premsa i les fotos…

I el Ron va córrer les cortines del llit amb baldaquí, de manera que el Harry es va quedar dret a la porta, sol, plantat davant d’aquelles cortines de vellut vermell, que ara amagaven una de les poques persones que ell havia estat segur que el creuria.





18. Barem de varetes


Quan es va llevar l’endemà diumenge al matí, el Harry va trigar uns moments a entendre per què se sentia tan trist i amoïnat. Però aleshores va recordar el que havia passat la nit anterior. Es va incorporar i va descórrer les cortines del llit amb la intenció de parlar amb el Ron, de fer-li veure que… Però va trobar que al llit del Ron no hi havia ningú. Era evident que havia baixat a esmorzar.

El Harry es va vestir i va baixar a la sala comuna. Tan bon punt va ser al peu de les escales, la gent que havia tornat d’esmorzar es va posar a aplaudir. La idea de baixar al Gran Saló i trobar-se amb la resta dels de Gryffindor que el tractaven d’heroi no el va seduir gens, però havia de triar entre allò o quedar-se allà i deixar-se acorralar pels germans Parra, que li feien senyals entusiasmats perquè anés amb ells. Així que se’n va anar decidit cap al forat del retrat, el va obrir, va sortir al passadís i es va trobar de cara amb l’Hermione.

—Bon dia —va dir ella—. T’he portat això. —I li va mostrar una pila de torrades que duia en un tovalló—. Vols anar a fer un volt?

—Oh, i tant! —va fer el Harry, agraït.

Van baixar les escales, van creuar el vestíbul ràpidament sense mirar al Gran Saló i ben aviat van ser al jardí, a prop del llac, on hi havia amarrat el vaixell de Durmstrang, que es reflectia en la superfície de l’aigua. Aquell matí feia molt de fred, així que van continuar caminant, rosegant les torrades, mentre el Harry explicava a l’Hermione el que havia passat la nit abans, en deixar la taula de Gryffindor. El Harry va quedar molt alleugerit en veure que l’Hermione escoltava la història sense qüestionar-l’hi.

—Bé, era evident que tu no havies posat el teu nom al calze —va dir, quan el Harry va acabar de narrar-li l’escena que havia tingut lloc a la cambra—. Amb la cara que vas fer quan el Dumbledore va cridar el teu nom! Així que la pregunta és: qui va ser? Perquè el Murri té raó, Harry… No crec que cap alumne pogués haver-ho fet… Ningú hauria pogut enganyar el calze de foc ni entrar dins el cercle d’e…

—Has vist el Ron? —va interrompre el Harry. L’Hermione va dubtar.

—Mmm… Ssssssí… L’he vist esmorzant —va dir.

—Encara pensa que m’hi vaig inscriure jo?

—Bé… No ho crec… No crec que s’ho pensi de debò —va respondre l’Hermione d’una manera estranya.

—Què vols dir, «de debò»?

—Però, Harry, si està claríssim! —va saltar l’Hermione, desesperada—. Està gelós!

—Gelós? —va fer el Harry, incrèdul—. Gelós de què? Què passa, que li agradaria fer el ridícul davant l’escola sencera?

—No, Harry, no és això —va dir l’Hermione amb paciència—. El que passa és que tu ets qui s’endú sempre tot el protagonisme, i ho saps. Ja sé que no és culpa teva —va afegir a l’acte, quan va veure que el Harry obria la boca amb els ulls furiosos—, ja sé que tu no ho busques… Però el Ron té un munt de germans amb qui ha de compartir atenció a casa, i arriba a l’escola i resulta que el seu millor amic és molt famós… La gent se t’acosta admirada i ell sempre queda en segon terme, i no es queixa mai… Suposo que això ha estat la gota que ha fet vessar el vas…

—Genial —va fer el Harry ple d’amargura—. De conya. Ja li pots dir que li canvio el lloc quan vulgui. Que si és això el que vol… Que la gent li miri el front bocabadada…

—Jo no li penso dir res —va replicar l’Hermione—. Digue-li tu. És l’única manera que feu les paus.

—No penso anar-li al darrere. No és culpa meva que sigui tan criatura! —va fer el Harry tan fort que els mussols que dormien en un arbre proper van alçar el vol—. Potser quan m’hagi trencat el coll es creurà que la situació no em diverteix…

—Harry, sisplau —va dir l’Hermione a mitja veu—, no té cap gràcia. —Se la veia molt preocupada—. He estat pensant, i ja sé què hem de fer; ara mateix, tan bon punt arribem al castell.

—Sí. Clavar-li al Ron una puntada al…

—No. Escriure al Sirius. Li has d’explicar què ha passat. Et va demanar que el mantinguessis al corrent de tot el que passava a Hogwarts… Com si estigués esperant que passés alguna cosa així. Té, tinc un tros de pergamí i una ploma…

—Sí home! —va exclamar el Harry, i va mirar al seu voltant per assegurar-se que ningú els sentia—. Va tornar al país només perquè em feia mal la cicatriu. Si li dic que algú m’ha inscrit al Torneig dels Tres Bruixots és capaç de plantar-se al castell immediatament!

—Harry, el Sirius vol que l’hi expliquis! —va insistir l’Hermione—. Se n’assabentarà de totes maneres…

—Ah, sí? Com?

—Harry, et penses que això passarà desapercebut? —va dir l’Hermione molt seriosa—. El Torneig dels Tres Bruixots és un esdeveniment molt important, i tu ets famós. Em sorprendria molt que al Periòdic Profètic encara no n’haguessin dit res… Harry, sisplau, surts a la majoria dels llibres que s’han escrit sobre l’Innominable… I estic segura que al Sirius li agradaria més que l’hi expliquessis tu.

—D’acord, d’acord! Li escriuré! —va accedir el Harry, i va llançar l’última torrada al llac. L’Hermione i ell es van quedar mirant com flotava un instant abans que un tentacle bestial sortís de l’aigua i se l’endugués. Aleshores van tornar al castell.

—I, amb quin mussol li envio la carta? —va preguntar el Harry mentre pujaven les escales—. Em va dir que no tornés a fer servir la Hedwig.

—Demana-li al Ron si et deixa…

—Al Ron no li penso demanar res —va etzibar el Harry.

—Doncs aleshores agafa un dels mussols de l’escola. Tothom els pot fer servir —va respondre l’Hermione.

Van pujar a la mussolerissa. L’Hermione va donar al Harry un tros de pergamí, una ploma d’oca i un tinter i va començar a passejar-se entre les llargues línies de perxes, mirant-se els mussols, mentre el Harry s’asseia contra la paret i escrivia la carta.

Estimat Sirius:

Em vas demanar que t’expliqués tot el que passava a Hogwarts. Doncs bé, no sé si sabràs que aquest any se celebra el Torneig dels Tres Bruixots a l’escola i que el dissabte a la nit vaig sortir com a quart paladí. No sé qui va posar el meu nom al calze de foc, però jo no vaig ser. L’altre paladí de Hogwarts és el Cedric Diggory, de Hufflepuff.



Arribat a aquest punt es va aturar a pensar. Va sentir una gran necessitat de parlar-li de l’ansietat que li oprimia el pit des de la nit anterior, però no va saber com explicar-ho amb paraules, així que va sucar la ploma al tinter i es va limitar a escriure:

Espero que el Becbrau i tu estigueu bé.

Harry



—Ja està! —va exclamar. Llavors es va alçar de terra i es va espolsar la roba de palla. En veure això, la Hedwig se li va acostar, se li va posar a l’espatlla i va estirar una pota—. No, Hedwig, no et puc enviar a tu —li va dir el Harry, i es va mirar els mussols de l’escola que hi havia al seu voltant—. He de fer-ne servir un d’aquests…

La Hedwig va esgaripar i va alçar el vol tan de sobte que li va clavar les urpes a l’espatlla i després li va donar l’esquena durant tota l’estona que el Harry va trigar a lligar la carta a la pota d’un gran mussol bru. Quan el mussol va sortir volant, el Harry va voler acariciar la Hedwig, però ella va tancar-li el bec tota irada i va anar a posar-se a les perxes de dalt de tot.

—Primer el Ron i ara tu —va fer el Harry malhumorat—. No és culpa meva!

El Harry pensava que les coses millorarien un cop tothom s’hagués acostumat que ell fos paladí, però l’endemà va comprovar que estava ben equivocat. Represes les lliçons, ja no podia evitar els altres… I estava clar que la resta de l’escola, igual que els alumnes de Gryffindor, pensava que el Harry havia participat a la tria per voluntat pròpia. Però, a diferència dels seus companys de residència, els altres no ho trobaven fantàstic.

Els alumnes de Hufflepuff, que normalment mantenien unes relacions excel·lents amb els de Gryffindor, es van tornar molt freds amb tots ells. Això va quedar palès amb una sola classe de Botànica. Estava clar que pensaven que el Harry havia robat la glòria al seu paladí, un sentiment possiblement exacerbat pel fet que Hufflepuff no n’acostumava a rebre gaire i que el Cedric era l’únic que els n’havia donat una mica, perquè havien guanyat a Gryffindor en quidditch gràcies a ell. L’Ernie MacMillan i el Justin Flinch de Fletchley, que normalment eren molt amistosos amb el Harry, no li van dirigir la paraula en tota la classe, i això que estaven trasplantant bulbs botadors de la mateixa safata; però, en canvi, van riure amb ganes quan al Harry se n’hi va escapar un de les mans i li va rebotar de ple a la cara. El Ron tampoc li va dirigir la paraula. L’Hermione es va posar entre els dos i va forçar la conversa i ells, tot i que li van respondre amb tota normalitat, van evitar mirar-se als ulls. El Harry va pensar que fins i tot la professora Coliflor es mostrava distant amb ell… És clar que allò era previsible: ella era la professora responsable de Hufflepuff.

En unes altres circumstàncies hauria tingut moltes ganes de veure el Hagrid, però anar a classe de Criança de Criatures Màgiques també volia dir trobar-se amb els de Slytherin… per primera vegada d’ençà que havia estat escollit paladí.

Com era d’esperar, el Malfoy va arribar a la cabana del Hagrid amb el seu habitual somriure burleta a la cara.

—Mireu, nois, qui tenim aquí! El paladí! —va dir al Crabbe i al Goyle tan bon punt el Harry va ser prou a prop per sentir-lo—. Teniu llestos els llibres d’autògrafs? Més val que li demaneu la firma ara, perquè dubto que tingueu gaires més ocasions… La majoria dels paladins del Torneig dels Tres Bruixots han mort en l’intent… Potter, quant de temps et penses que duraràs? Jo crec que no aguantaràs ni deu minuts de la primera prova.

Com sempre, el Crabbe i el Goyle van riure servilment, però el Malfoy ho va haver de deixar estar perquè el Hagrid va sortir de la cabana amb una gran pila de caixes, cada una de les quals contenia un uixec cul de tro enorme. Per a gran horror de tothom, el Hagrid els va explicar que el motiu pel qual els uixecs s’havien menjat els uns als altres era que no alliberaven l’energia acumulada i que la solució era que cada alumne tragués un uixec a passejar. L’única cosa positiva del seu pla era que va distreure completament l’atenció del Malfoy.

—Que traiem aquestes coses a passejar? —va repetir, fastiguejat, mirant-se una de les caixes—. I, on se suposa que els hem de lligar la corretja? Al fibló, al cul de tro o a les ventoses?

—Al ventre —va respondre el Hagrid, i els ho va mostrar—. Més val que es posin els guants de pell de drac, per si de cas. Potter, sisplau, vingui a ajudar-me amb aquest d’aquí…

En realitat el que volia el Hagrid era parlar amb el Harry tots dos sols, així que va esperar que tots haguessin marxat amb els uixecs i aleshores es va dirigir al Harry i va dir molt seriosament:

—Així que competiràs al Torneig. Ets el paladí de l’escola.

—Un dels paladins de l’escola —el va corregir el Harry.

Els ulls de puça del Hagrid mostraven gran preocupació.

—I no saps qui t’hi va apuntar…

—Vols dir que em creus, que no vaig ser jo? —va fer el Harry intentant dissimular amb gran dificultat el sentiment de gratitud que sentia cap al Hagrid.

—És clar que sí —va grunyir el Hagrid—. Si tu dius que no vas ser tu, és que no vas ser tu. El Dumbledore també et creu…

—Però m’agradaria molt saber qui va ser —va dir el Harry capficat.

Tots dos van mirar al seu voltant, els alumnes estaven escampats pel jardí i es trobaven en dificultats. Els uixecs ja feien gairebé un metre i tenien molta força. Ja no semblaven llagostes sense closca descolorides i bavoses, sinó que havien desenvolupat una espècie d’armadura gruixuda d’un color grisós brillant. Ara estaven a mig camí entre un escorpí gegant i un cranc allargat, però continuaven sense tenir un cap i uns ulls reconeixibles com a tals i tenien tanta força que costava molt mantenir-los sota control.

—Sembla que s’ho estiguin passant molt bé, oi? —va dir el Hagrid tot content. El Harry va suposar que parlava dels uixecs, perquè era evident que els seus companys de classe patien de valent. De tant en tant a algun dels uixecs li explotava un dels extrems amb un fort pet i avançava uns quants metres, i més d’un company s’arrossegava per terra, per molt que lluités per posar-se dret.

—Ai, Harry, no sé, no sé… —va sospirar de sobte el Hagrid, que se’l mirava amb cara de preocupació—. Paladí de l’escola… Sembla que tot et passa a tu…

El Harry no va dir res. Sí, semblava que tot li passés a ell… Allò era més o menys el que l’Hermione havia vingut a dir quan caminaven a la vora del llac, i aquell era el motiu, segons ella, pel qual el Ron no li parlava. Els dies següents van ser els pitjors que el Harry havia passat mai a Hogwarts. No s’havia sentit tan malament des de l’època en què, a segon curs, gran part dels seus companys sospitava que n’havia atacat d’altres. Però en aquella ocasió el Ron li feia costat. El Harry pensava que hauria pogut suportar perfectament l’actitud de la resta de l’escola si el Ron hagués tornat a fer-se amic seu, però no tenia cap intenció de suplicar-li que li parlés si ell no ho volia. Així que se sentia sol i menyspreat per tothom.

Encara que no li agradés, entenia l’actitud dels de Hufflepuff: havien de recolzar el seu paladí. Dels de Slytherin no n’esperava res més que insults: l’hi tenien jurada des de sempre perquè havia ajudat Gryffindor a guanyar-los massa cops, tant en el campionat de quidditch com en la Copa Interresidències. En canvi, esperava que els de Ravenclaw el recolzessin de bon grat, igual com al Cedric. Però s’equivocava. La majoria dels de Ravenclaw pensaven que havia trucat el calze perquè tenia set de fama. A més, calia tenir en compte que el Cedric s’ajustava molt més a l’ideal de paladí que ell. Era excepcionalment bell, amb els cabells foscos, els ulls grisos i el nas perfecte, fins al punt que era difícil saber qui despertava més admiració aquells dies, si el Cedric o el Viktor Krum. Un dia a l’hora de dinar el Harry va veure com les mateixes noies de sisè que frisaven per aconseguir l’autògraf del Krum suplicaven al Cedric que els firmés les carteres.

I, a més de tot això, no rebia resposta del Sirius, la Hedwig es negava a acostar-se-li, la professora Trelawney li predeia la mort amb molta més freqüència que mai, i a classe del professor Flitwick ho va fer tan malament amb l’Encantament Atraient que li va posar deures de repàs. Va ser l’únic que se’n va endur, a part del Neville.

—Harry, de debò que no és difícil —li va dir l’Hermione per consolar-lo quan van sortir de la classe del Flitwick; s’havia passat l’hora fent volar tota mena d’objectes cap a ella, com si fos una espècie d’imant capaç d’atreure esborradors, papereres i lunascopis—. El que passa és que no estaves concentrat.

—Vaja, per què deu ser? —va fer el Harry abatut just en el moment en què el Cedric Diggory li passava pel costat envoltat d’un gran grup de noies que flirtejaven amb ell i que es van mirar el Harry com si fos un uixec cul de tro fastigosament gran—. Però no passa res… Aquesta tarda tenim dues hores de Pocions…

Tenir doble ració de Pocions sempre era terrible, però aquells dies era gairebé una tortura. Estar tancat en una masmorra durant dues hores seguides amb l’Snape i els de Slytherin, tots decidits a fer-li pagar el preu més alt per haver-se atrevit a ser paladí de l’escola, era la cosa més desagradable que el Harry es podia imaginar. El divendres ja havia hagut de passar una hora a la masmorra amb l’Hermione al costat xiuxiuejant-li «ignora’ls, ignora’ls, ignora’ls» sense parar, i no veia per què aquell dia havia de ser gaire diferent.

Quan després de dinar l’Hermione i el Harry van arribar a la masmorra de l’Snape, es van trobar amb els de Slytherin, que estaven esperant a fora, tots amb una xapa al vestit. Per un instant el Harry va tenir la idea absurda que portaven xapes de PET. Però aleshores es va adonar que totes duien un mateix missatge escrit en lletres lluminoses de color vermell que brillaven en la penombra del passadís subterrani:

Recolzeu el veritable paladí de Hogwarts:

CEDRIC DIGGORY!

—Què, Potter, t’agraden? —va cridar el Malfoy en veure’l venir—. I encara hi ha més: mira!

Es va prémer la xapa contra el pit i el missatge que duia va desaparèixer. Al seu lloc hi va aparèixer una altra consigna amb lletres verdes que deia:

POTTER: PUTS!

Tots els de Slytherin es van posar a riure i van prémer les xapes que duien de manera que el Harry va quedar envoltat per tot de senyals lluminosos que deien «POTTER: PUTS!» i va sentir que li pujava una escalfor pel coll i la cara.

—Oh, que graciós! —li va dir l’Hermione en to sarcàstic a la Pansy Parkinson i la seva banda de noies de Slytherin, que reien més fort que ningú—. Francament divertit!

El Ron estava recolzat contra la paret amb el Dean i el Seamus. No va riure, però tampoc va sortir en defensa del Harry.

—En vols una, Granger? —va dir el Malfoy, i li va mostrar una xapa a l’Hermione—. En tinc un munt. Però, sisplau, no em toquis, que m’acabo de rentar les mans i no vull embrutar-me de sang de fang.

Tota la fúria que durant aquells dies el Harry havia anat acumulant al pit va esclatar de cop. Va treure la vareta d’una revolada, sense ser conscient del que feia. La gent que hi havia al seu voltant va recular i es va fer contra la paret.

—Harry! —va fer amb to d’advertència l’Hermione.

—Endavant, Potter —va dir el Malfoy a mitja veu, i ell també va treure la vareta—. Ara que el Murri no et pot treure les castanyes del foc… Fes-ho si ets tan valent.

Es van mirar als ulls només un instant i van actuar al mateix precís moment.

—Furnunculus! —va cridar el Harry.

—Densaugeo! —va bramar el Malfoy.

De totes dues varetes van sortir uns raigs de llum que van xocar en l’aire i van rebotar. El del Harry va anar a petar a la cara del Goyle, i el del Malfoy va tocar l’Hermione. El Goyle va fer un crit i es va posar les mans al nas, d’on li sortien uns furóncols molt lletjos. L’Hermione va xisclar horroritzada i es va tapar la boca amb les mans.

—Hermione! —va cridar el Ron, i va sortir corrents cap a ella per veure què li passava.

El Harry es va girar just en el moment en què el Ron li treia la mà de la boca i el que va veure no li va agradar gens. Les dents palatals de l’Hermione, que ja eren més grans del normal, creixien a una velocitat alarmant. Com més se li allargaven les dents, més s’assemblava a un castor. Ja li havien passat el llavi inferior i anaven camí de tocar-li la barbeta… L’Hermione ho va notar i, morta de por, va deixar anar un crit terrorífic.

—Què és aquest xivarri? —va preguntar una veu malèvola. L’Snape havia arribat.

Els de Slytherin es van posar tots a donar explicacions al mateix temps. L’Snape va assenyalar el Malfoy amb un dels seus llargs dits grocs i va dir:

—Expliqui’s.

—Professor Snape, el Potter m’ha atacat…

—Ens hem atacat tots dos alhora! —va cridar el Harry.

—I ha ferit el Goyle. Miri!

L’Snape va examinar el Goyle, que ja tenia la cara feta un cromo, digna de sortir en un llibre de bolets verinosos.

—Goyle, pugi a la infermeria —va fer l’Snape tan tranquil.

—I el Malfoy ha ferit l’Hermione! —va saltar el Ron—. Miri!

Aleshores el Ron va obligar l’Hermione a ensenyar-li les dents a l’Snape. I és que ella estava intentant amagar-se-les com podia amb les mans, la qual cosa era cada cop més difícil perquè ja li arribaven al coll. La Pansy Parkinson i les altres noies de Slytherin s’estaven cargolant de riure, assenyalant l’Hermione per darrere l’Snape.

L’Snape se la va mirar amb fredor i va dir:

—Jo no hi veig cap diferència.

L’Hermione va gemegar i, amb els ulls plorosos, va girar cua i se’n va anar corrent com un llamp passadís amunt. Afortunadament, el Harry i el Ron es van posar a insultar l’Snape alhora i les seves veus ressonaven tant en els murs de pedra que en la confusió li va ser impossible saber exactament què li estaven dient. De totes maneres, l’Snape va captar-ne l’essència.

—Aviam… —va fer amb una veu apegalosa—. Per començar, cinquanta punts menys per a Gryffindor. Potter, Weasley, queden tots dos castigats. I entrin ara mateix a classe, o els castigaré durant tota una setmana.

Al Harry, les paraules de l’Snape li van caure com una bomba. Havia estat tan injust que li van venir ganes de fer-lo esclatar en mil trossets. Però va deixar l’Snape enrere, se’n va anar amb el Ron al fons de la masmorra i va deixar caure la bossa sobre un pupitre amb un fort cop. El Ron també tremolava de ràbia… Per un instant va semblar que tot tornava a la normalitat entre ells dos, però aleshores el Ron es va girar i se’n va anar a la taula del Dean i el Seamus i va deixar el Harry sol. A l’altra banda de la masmorra, el Malfoy va girar-se d’esquena a l’Snape i amb un somriure malèvol va prémer la xapa que duia al pit. Allò de «POTTER: PUTS» va tornar a brillar per la sala.

Finalment, la classe va començar i el Harry es va quedar badant amb l’Snape, imaginant-se que li passaven tot tipus de coses horribles… Si hagués sabut fer el Malefici Imperatiu… L’Snape estaria panxa amunt com aquella aranya, retorçant-se i xisclant de dolor.

—Antídots! —va exclamar l’Snape mirant-se’ls a tots amb uns ulls freds i desagradables—. En aquestes alçades tots haurien d’haver treballat a fons la recepta. Vull que cadascú prepari la seva amb molta cura i al final de la classe triaré algú per provar l’antídot amb un verí…

L’Snape va mirar el Harry i el Harry va veure clar que l’enverinaria a ell. Es va imaginar sortint a la pissarra amb la marmita… I abocant-lo sobre el cap greixós de l’Snape.

Però aleshores algú va picar a la porta i el Harry va tornar a la realitat.

Era el Pau Parra, que va entrar a l’aula, va somriure al Harry i se’n va anar cap a l’escriptori de l’Snape.

—Sí? —va fer l’Snape.

—Perdoni que l’interrompi, senyor professor. És que m’han dit que vingui a buscar el Harry Potter: l’esperen dalt.

L’Snape es va mirar el Pau i li va esborrar automàticament el somriure il·lusionat de la cara.

—El senyor Potter està fent classe de Pocions —va dir l’Snape fredament—. Pujarà quan acabi.

El Pau es va posar vermell.

—Però, senyor professor… El senyor Gepp el crida… —va dir tot nerviós—. Ha cridat tots els paladins… Crec que els han de fer fotografies…

El Harry hauria donat tot el que tenia perquè el Pau no hagués dit aquella última frase. Es va mirar el Ron de cua d’ull, però el Ron estava absort mirant el sostre.

—Bé, doncs… —va dir l’Snape—. Potter, deixi les seves coses aquí; vull que torni per provar el seu antídot…

—Senyor professor, és que… M’han dit que ha d’agafar les seves coses —va replicar el Pau Parra amb veu d’espinguet—. És que tots els paladins han de…

—D’acord! —va explotar l’Snape—. Potter, agafi la cartera i surti immediatament de la meva vista!

El Harry es va penjar la cartera a l’esquena, es va alçar i se’n va anar cap a la porta. Totes les xapes dels de Slytherin, que deien «POTTER: PUTS», li van il·luminar el camí.

—És fantàstic, oi? —va dir el Pau tan bon punt el Harry va tancar la porta de la masmorra—. És fantàstic, oi? Ets paladí!

—Sí, és fantàstic —va fer el Harry, abatut, quan pujaven les escales que els conduïen al vestíbul—. Saps per què volen les fotos?

—Crec que són pel Periòdic Profètic.

—Genial —va fer el Harry, encara més enfonsat—. És justament el que volia, que em donessin més protagonisme.

—Sort! —li va desitjar el Pau quan van arribar al lloc indicat. El Harry va picar a la porta i va entrar.

Era una aula relativament petita; la majoria de pupitres havien estat enretirats cap a les parets per deixar espai al centre, però davant la pissarra n’havien posat tres de costat i els havien cobert amb roba de vellut. Rere aquella taula improvisada hi havia cinc cadires, i el Ludo Gepp seia en una d’elles conversant amb una bruixa que el Harry no havia vist mai i que duia un vestit magenta.

El Viktor Krum era en un racó, sorrut com de costum, i no parlava amb ningú. El Cedric i la Fleur conversaven. A la Fleur se la veia més contenta que mai, no parava de moure el cap perquè la llum reverberés sobre els seus llargs cabells d’or blanc. També hi havia un home panxut amb una càmera molt gran a les mans que fumejava una mica i que es mirava la Fleur de reüll.

Tan bon punt el Gepp va adonar-se de la presència del Harry, es va aixecar de cop i s’hi va acostar.

—Ah! Aquí el tenim! El quart paladí! Passi, senyor Potter, passi… No pateixi, tan sols és la cerimònia del Barem de Varetes, els altres jutges arribaran d’aquí a un moment…

—El Barem de Varetes? —va repetir el Harry nerviós.

—Hem d’assegurar-nos que les seves varetes estan en perfecte estat i que estan a punt per a la competició, ja que són l’arma més important amb què compten per passar les proves —va dir el Gepp—. L’expert que durà a terme el barem és dalt amb el Dumbledore. I després tenim una sessió fotogràfica; res important, però. Li presento la Rita Skeeter —va afegir, referint-se a la dona del vestit magenta—, que està preparant un petit reportatge sobre el Torneig dels Tres Bruixots per al Periòdic Profètic.

—Bé, potser no serà tan petit, Ludo —va dir la Rita Skeeter mirant-se el Harry.

La Rita Skeeter duia uns cabells arrissats curiosament rígids, que contrastaven de manera estranya amb les seves grans mandíbules. Portava unes ulleres amb incrustacions de pedreria i els dits gruixuts amb què subjectava la bossa de mà de pell de cocodril s’acabaven en unes ungles de cinc centímetres de llarg pintades de color carmesí.

—Que podria xerrar una miqueta amb el Harry abans de començar? —li va preguntar al Gepp, sense treure els ulls del damunt al Harry—. El paladí més jove… Per donar un to més familiar al reportatge…

—Oh, i tant! —va exclamar el Gepp—. Si ell no hi té cap inconvenient, és clar…

—Mmm… —va fer el Harry.

—Magnífic —va dir la Rita Skeeter, i acte seguit va agafar el Harry pel braç amb els seus dits carmesí i amb una força sorprenent el va fer sortir de nou de la sala per dur-lo a una habitació adjacent.

—Allà hi havia massa enrenou —va dir—. Aviam… Sí, aquí estarem molt millor.

Era el traster dels estris de neteja. El Harry se la va quedar mirant.

—Vine, xato… Així, magnífic —va fer la Rita. Es va asseure com va poder sobre una galleda cap per avall, va fer que el Harry s’assegués en una caixa de cartró i va tancar la porta. Es van quedar a les fosques—. Aviam…

Va obrir la bossa de mà de pell de cocodril, va treure’n unes quantes espelmes, les va encendre amb un moviment de vareta i les va deixar flotant en l’aire perquè s’hi poguessin veure.

—No et fa res, oi, si faig servir una arrajaploma? És que així em queden les mans lliures i puc parlar amb tu amb més tranquil·litat…

—Una què? —va fer el Harry.

La Rita Skeeter va somriure i el Harry li va veure tres dents d’or. Ella va tornar a furgar dins la bossa de mà de cocodril i va treure’n una ploma de color verd fluorescent i un rotlle de pergamí, que va aplanar sobre una caixa de Lleva-desgavells Màgics de la Senyora Mery. La Rita es va dur la punta de la ploma a la boca, la va llepar un instant com paladejant-la i aleshores la va posar de punta sobre el pergamí. Allà es va quedar, lleugerament tremolosa.

—Provant… Rita Skeeter, periodista del Periòdic Profètic.

Al Harry se li’n van anar els ulls cap a la ploma. Tan bon punt la Rita Skeeter va començar a parlar, la ploma verda es va posar a escriure, lliscant tota sola pel pergamí:

Rita Skeeter, una rossa molt atractiva de quaranta-tres anys, amb una ploma molt afilada que ha buscat les pessigolles a infinitat de gent de seriosa reputació…

—Magnífic —va fer la Rita Skeeter un altre cop. Va arrencar la part superior del pergamí, en va fer una bola i se la va posar a la bossa de mà. Llavors es va inclinar cap al Harry i va dir—: Bé, doncs. Harry, per què et vas inscriure al Torneig dels Tres Bruixots?

—Mmm… —va tornar a fer el Harry, que estava distret mirant-se la ploma. Encara no havia dit res, però la ploma es movia a tota velocitat pel pergamí i el Harry va aconseguir llegir una de les frases que havia escrit:

Harry Potter ens mira amb els seus ulls verds. Una cicatriu molt lletja, record d’un passat tràgic, li desfigura la cara, que si no fos per aquest detall seria encantadora…

—Deixa estar la ploma, Harry —va ordenar-li la Rita Skeeter. El Harry va alçar la vista i se la va mirar a ella a contracor—. Digue’m, per quin motiu et vas inscriure al Torneig dels Tres Bruixots?

—Jo no m’hi vaig inscriure —va dir el Harry—. No sé què hi feia el meu nom, al calze de foc. Jo no l’hi vaig posar.

La Rita Skeeter va alçar una de les seves celles dibuixades amb llapis.

—Vinga, Harry, no tinguis por. Ja sabem que no t’hi hauries hagut d’inscriure, però no et preocupis que no et passarà res. A més, els lectors adoren els rebels.

—Però és que no m’hi vaig inscriure —va repetir ell—. No sé qui ho va…

—Què en penses de les proves que t’esperen? —el va tallar la Rita Skeeter—. Estàs engrescat, o més aviat nerviós?

—No hi he pensat gaire… Sí, suposo que estic nerviós —va dir el Harry. Se li estava fent un nus a l’estómac.

—Ets conscient que alguns paladins han mort, oi? —va dir la Rita Skeeter brutalment.

—Bé… Diuen que aquest any han extremat les mesures de seguretat —va dir el Harry.

La ploma gargotejava amunt i avall pel pergamí com si fos una pista de patinatge.

—És clar que tu ja saps què és enfrontar-se a la mort, oi? —va dir la Rita Skeeter mirant-lo fixament—. Com creus que t’ha afectat, això?

—Mmm… —va fer de nou el Harry.

—Creus que el passat t’ha traumatitzat? Tens ganes de demostrar que ets molt més que un mite? És potser per això que et vas sentir obligat a inscriure’t al Torneig dels Tres Bruixots?

—Jo no m’hi vaig inscriure! —va exclamar el Harry, que començava a sentir-se molest.

—Recordes els teus pares? —va continuar la Rita Skeeter sense fer-li cas.

—No —va fer el Harry.

—Com creus que se sentirien si sabessin que competiràs al Torneig dels Tres Bruixots? Creus que estarien orgullosos de tu? Potser preocupats? O més aviat enfadats?

El Harry es va emprenyar. Com volia que sabés com se sentirien els seus pares si estiguessin vius? La Rita Skeeter no li treia els ulls del damunt. Amb les celles arrufades, el Harry va desviar la mirada i es va posar a llegir el que acabava d’escriure la ploma:

Els seus sorprenents ulls verds se li omplen de llàgrimes quan la conversa es desvia cap a aquells pares que a penes recorda.

—No tinc llàgrimes als ulls! —va cridar el Harry.

Abans que la Rita pogués dir paraula, algú va obrir la porta del traster. El Harry va mirar al seu voltant enlluernat per la llum. L’Albus Dumbledore estava dret a la porta, mirant-se com estaven d’atapeïts tots dos allà dins.

—Dumbledore! —va xisclar la Rita Skeeter com si estigués entusiasmada… Però el Harry es va adonar que de sobte la ploma i el pergamí havien desaparegut de la caixa de Lleva-desgavells Màgics i que la Rita s’afanyava a tancar la bossa de mà de pell de cocodril amb les seves urpes carmesí—. Com està? —va dir. Es va posar dreta i li va donar la mà—. Va llegir la meva crònica sobre l’Assemblea General de la Confederació Internacional de Bruixots?

—Sí. La vaig trobar meravellosament desagradable —va dir el Dumbledore—, però el paràgraf que em va divertir més va ser aquell en què em titllava de capsigrany caducat.

La Rita es va quedar tan panxa.

—El que volia dir amb allò és que les seves idees estan una mica passades de moda i que la majoria de bruixots del carrer…

—De debò que m’encantaria saber com justifica la seva grolleria —va dir el Dumbledore inclinant el cap cortesament amb un somriure—, però em temo molt que ho haurem de deixar per després. És l’hora de la cerimònia del Barem de Varetes i mentre un dels paladins estigui tancat en un traster ple d’escombres no podrem començar.

El Harry va tornar ràpidament a la sala, molt content de poder desfer-se de la Rita Skeeter. Els altres paladins s’havien assegut en unes cadires al costat de la porta i ell es va posar al costat del Cedric, de cara a la taula amb roba de vellut en què ja hi havia quatre dels cinc jutges: el professor Karkaroff, Madame Maxime, el senyor Mauch i el Ludo Gepp. La Rita Skeeter es va situar en un racó. El Harry va veure de nou com treia el pergamí de la bossa de mà, se’l col·locava a la falda, llepava la punta de l’arrajaploma i deixava que li fes la feina.

—Permetin-me que els presenti el senyor Ollivander —va dir el Dumbledore als paladins en arribar al lloc que li estava reservat a la taula dels jutges—. Ell serà l’encarregat de revisar les seves varetes perquè puguem estar segurs que estan en perfectes condicions per afrontar el Torneig.

El Harry va mirar al seu voltant i es va sorprendre de veure un bruixot vell amb uns grans ulls pàl·lids, dret i en silenci al costat de la finestra. El Harry coneixia el senyor Ollivander: era el fabricant de varetes de la ronda d’Alla a qui havia comprat la seva feia més de tres anys.

—Mademoiselle Delacour, si és tan amable de portar-me la vareta —va dir el senyor Ollivander un cop va haver ocupat l’espai lliure que li havien fet al centre de la sala.

La Fleur Delacour se’n va anar cap al senyor Ollivander i li va entregar la vareta.

—Mmm… —va fer. La va fer rotar com si fos una batuta i en van sortir unes quantes espurnes daurades i roses. Després la va examinar de prop.

—Bé, bé… —va dir a mitja veu—. Un pam i tres dits… Inflexible… Exterior de fusta de palissandre… Interior de… Oh, Déu meu…

—Un cabell de fela —va dir la Fleur—. D’una afia mefa.

«Així que sí que és una mica vela», va pensar el Harry, apuntant-s’ho mentalment per dir-ho al Ron… Però aleshores va recordar que el Ron no li parlava.

—Aha… —va fer el senyor Ollivander—. Jo no utilitzo mai cabells de vela, és clar. Crec que fan unes varetes molt temperamentals… És clar que si a vostè li va bé…

El senyor Ollivander va passar els dits per la vareta per comprovar que no tingués rascades ni bonys. En acabat, va fer «Orchideous!» i de la punta de la vareta va sortir un ram de flors.

—Cap problema. Està en perfecte estat —va dir el senyor Ollivander, que va agafar les flors i les va donar a la Fleur junt amb la vareta—. Senyor Diggory, si és tan amable…

La Fleur va tornar al seu seient i quan es va creuar amb el Cedric li va somriure.

—Ah, aquí tenim una de les meves varetes, oi? —va dir el senyor Ollivander amb molt més d’entusiasme, quan el Cedric li va donar la vareta—. Sí, me’n recordo perfectament. Està feta amb el pèl d’un unicorn mascle especialment bell… Devia fer disset pams d’alçada, una mica més i em mata d’una cornada quan li vaig estirar el pèl. Un pam i sis dits… Fusta de freixe… Agradable i flexible. Està en molt bon estat… La cuida molt?

—Ahir mateix la vaig encerar —va dir el Cedric amb un somriure.

El Harry es va mirar la seva vareta; estava plena de ditades. Va intentar netejar-se-la amb el vestit sense que el veiessin, però la vareta va deixar anar unes quantes espurnes daurades i la Fleur Delacour li va fer una mirada de reprovació, així que ho va deixar estar.

El senyor Ollivander va deixar anar un torrent d’anells de fum platejats amb la vareta del Cedric, va manifestar la seva satisfacció amb l’estat de la vareta i va cridar el següent paladí:

—Senyor Krum, si és tan amable…

El Viktor Krum es va alçar i es va arrossegar cap al senyor Ollivander amb els peus oberts i la gepa sortida. Quan va ser davant seu, li va donar la vareta i se’l va quedar mirant amb les celles juntes i les mans a les butxaques.

—Mmm… —va fer el senyor Ollivander—. Si no m’equivoco, aquesta peça és de Gregorovitch… Un gran fabricant de varetes, tot i que el seu estil no m’acaba de…

Va alçar la vareta i la va examinar minuciosament.

—Aha… Fusta de bedoll i fibra de cor de drac, oi? —va preguntar al Krum, que va fer que sí amb el cap—. Bastant més corpulenta del que és habitual… Prou rígida… Avis!

La vareta de bedoll va fer un pet com un aglà i va fer aparèixer uns quants ocellets que se’n van anar piulant per la finestra cap al sol.

—Perfecte —va dir el senyor Ollivander, i va tornar la vareta al Krum—. I ara és el torn… del senyor Potter.

El Harry es va aixecar de la cadira i es va creuar amb el Krum mentre es dirigia cap al senyor Ollivander. Li va entregar la vareta.

—Ah, sí! —va fer el senyor Ollivander, a qui de sobte se li havien il·luminat els ulls—. Oh, i tant que sí! Me’n recordo perfectament!

El Harry també se’n recordava. Se’n recordava com si fos ahir…

Quatre estius abans, el dia del seu onzè aniversari, havia entrat a la botiga del senyor Ollivander amb el Hagrid per comprar una vareta. El senyor Ollivander li va prendre mides i va començar a treure varetes. El Harry havia hagut de provar com aquell qui diu totes les varetes de la botiga fins que va trobar la que li anava bé… Aquella que tenia a les mans, de fusta de grèvol, que feia un pam i mig i contenia una sola ploma de la cua d’un fènix. El senyor Ollivander es va sorprendre molt que el Harry estigués destinat a tenir aquella vareta. «Curiós», va començar a dir per a si mateix, «curiós», i fins que el Harry no li va preguntar què era tan curiós, el senyor Ollivander no li va explicar que la ploma d’aquella vareta provenia del mateix fènix que la que hi havia a l’interior de la de Lord Voldemort.

El Harry no ho havia explicat mai a ningú. S’estimava molt la seva vareta i considerava que la relació que tenia amb la de Voldemort era fortuïta i l’acceptava, de la mateixa manera que acceptava que la tieta Petúnia fos germana de la seva mare. De totes maneres, desitjava de tot cor que el senyor Ollivander no ho mencionés en aquella sala, davant de tothom. Tenia el pressentiment que l’arrajaploma de la Rita Skeeter esclataria d’emoció si ho fes.

El senyor Ollivander va passar força estona més examinant la vareta del Harry que la de cap altre. Però finalment la va convertir en un sortidor de vi i la va tornar al Harry proclamant que estava en perfectes condicions.

—Moltes gràcies a tots per la seva assistència —va dir el Dumbledore dret a la taula dels jutges—. Els paladins poden tornar a classe… És clar que potser serà millor que se’n vagin directament a sopar perquè ja queda ben poc perquè toqui la campana…

El Harry es va alçar per marxar amb la sensació que per fi aquell dia alguna cosa havia anat bé, però l’home que duia la càmera negra va fer un bot i es va aclarir la gola.

—Dumbledore, les fotos! —va saltar el Gepp exaltat—. Vinga, els jutges amb els paladins. Què en penses, Rita?

—Mmm… D’acord, fem aquestes primer —va dir la Rita Skeeter, que tornava a tenir els ulls clavats en el Harry—. I després en farem algunes d’individuals.

Es van estar un munt de temps per fer les fotografies. Es posés com es posés, Madame Maxime eclipsava tothom i, a més, el fotògraf no tenia prou angle per treure-la sencera a la fotografia, així que finalment la van fer seure al centre amb tots els altres drets al seu voltant. El Karkaroff es va passar tota l’estona cargolant-se la barba de boc amb el dit per marcar bé el rínxol; el Krum, que se suposava que havia d’estar acostumat a aquell tipus de cosa, es va mig amagar al fons del grup. El fotògraf insistia a fer sortir la Fleur al davant de tot però, cada cop que ho intentava, la Rita Skeeter corria a posar el Harry en un lloc més prominent. Aleshores va voler fer retrats individuals a tots els paladins. Finalment els va deixar marxar.

El Harry va baixar a sopar. L’Hermione no hi era, i va suposar que encara li estaven arreglant les dents a la infermeria. Va menjar sol en una punta de la taula i després se’n va anar a la Torre de Gryffindor pensant en tots els deures sobre l’Encantament Atraient que li havien posat de més. Dalt al dormitori es va trobar el Ron.

—Tens un mussol —li va dir bruscament tan bon punt va creuar la porta, assenyalant el seu coixí. El mussol bru de l’escola l’estava esperant allà.

—Oh… Gràcies —va fer el Harry.

—I el càstig és demà a la nit a la masmorra de l’Snape —va afegir el Ron.

I va sortir del dormitori sense mirar-lo. Per un instant, el Harry va dubtar si sortir darrere seu (no sabia si per parlar amb ell o per donar-li un cop de puny; les dues coses eren prou temptadores), però al final va acabar vencent la resposta del Sirius: el Harry es va acostar al mussol bru, li va agafar el pergamí que duia lligat a la pota i el va desenrotllar.

Harry:

Per carta no et puc explicar tot el que m’agradaria dir-te, és massa perillós: podrien interceptar aquest mussol i… Hem de parlar cara a cara. Podràs estar sol vora la llar de foc de la sala comuna de Gryffindor a la una de la matinada del 22 de novembre?

Sé perfectament que et saps cuidar sense l’ajut de ningú i, a més, no crec que ningú et pugui fer res mentre siguis amb el Dumbledore i el Murri. Però, pel que es veu, algú ho està intentant de valent. Inscriure’t al torneig davant dels nassos del Dumbledore era molt arriscat.

Vigila, Harry. Recorda’t d’explicar-me qualsevol cosa estranya que passi a Hogwarts, i digue’m què et sembla això del 22 de novembre tan aviat com puguis.

Sirius





19. El cuadeserra cubà


La perspectiva de parlar cara a cara amb el Sirius va ser l’únic que va mantenir el Harry amb forces durant els quinze dies següents, l’única llum en un túnel que mai havia estat tan fosc. Ja li havia passat una mica el xoc de sortir escollit paladí, i ara el que sentia era por envers el que li esperava. El dia de la primera prova s’acostava inexorablement i el Harry sentia que era com un monstre que l’esperava acotxat al camí, barrant-li el pas. Estava histèric; mai un partit de quidditch l’havia posat tan nerviós, ni tan sols l’últim contra Slytherin, en què es jugaven el campionat de l’escola. No podia pensar en res més; era com si la seva vida girés al voltant de la primera prova i s’acabés allà…

Havia de reconèixer que no creia que el Sirius el pogués fer sentir millor davant la perspectiva de realitzar un truc de màgia difícil i perillós davant de centenars de persones, però veure una cara amiga en aquells moments ja era molt, així que li va escriure per dir-li que seria a la llar de foc de la sala comuna al dia i l’hora acordats; amb l’Hermione es van passar un munt de temps ideant plans per fer fora els intrusos que hi poguessin haver a la sala comuna la nit en qüestió. Van decidir que en el pitjor dels casos llançarien algunes bombes fètides, però esperaven no haver de recórrer a aquest sistema: el Filch els arrencaria la pell a tires.

Mentrestant, la vida del Harry dins els confins del castell havia empitjorat notablement perquè la Rita Skeeter havia publicat el seu article al Periòdic Profètic i, en lloc d’un reportatge sobre el Torneig dels Tres Bruixots, havia resultat ser una crònica de la vida del Harry molt acolorida. La primera plana del diari l’ocupava gairebé exclusivament una fotografia seva; l’article (que continuava a les pàgines 2, 6 i 7) parlava únicament del Harry; els noms dels paladins de Beauxbatons i Durmstrang sortien de manera forçada (i mal escrits) a l’últim paràgraf del text; i al Cedric ni tan sols el mencionava.

L’article havia aparegut feia deu dies i el Harry encara sentia vergonya cada cop que hi pensava. La Rita Skeeter posava en boca seva un munt de coses que no recordava haver dit mai a la vida, i molt menys en aquella habitació de mals endreços.

Suposo que la força la trec dels meus pares. Estic convençut que estarien molt orgullosos de mi si em veiessin (…) Sí, de vegades encara ploro quan penso en ells, no em fa cap vergonya reconèixer-ho (…) Sé que al Torneig no em passarà res perquè ells em guarden el camí…

Però la Rita Skeeter encara havia anat més lluny: no només havia transformat els seus «mmm» en frases senceres i vomitives, sinó que també havia interrogat altra gent sobre ell.

Finalment a Hogwarts el Harry ha trobat l’amor. Pau Parra, un dels seus amics íntims, ens va explicar que el Harry sempre va acompanyat d’una tal Hermione Granger, una noia increïblement guapa que és filla de muggles i que, amb el Harry, és una de les millors alumnes de l’escola.

D’ençà que havia aparegut l’article, el Harry havia hagut de suportar que la gent (principalment els de Slytherin) l’hi cités enfument-se’n.

—Potter, vols un mocador per si de cas et poses a plorar a classe de Transfiguració?

—Des de quan ets un dels millors alumnes de l’escola? O és que vas a una escola en què només hi ha el Longbottom?

—Ei, Harry!

—És clar que sí —va respondre el Harry tombant a la cantonada, ja fart de tanta història—, m’he passat tota la tarda plorant per la mare morta i ara me’n torno…

—Perdó… És que… T’ha caigut la ploma…

Era la Xo. El Harry es va posar molt vermell.

—Oh… Ho sento… Gràcies… —va balbucejar el Harry mentre recuperava la ploma.

—Mmm… Que tinguis molta sort el dimarts —va dir ella—. Espero que et vagi molt bé, de debò.

I el Harry es va quedar palplantat com un babau.

A l’Hermione també li havia tocat el rebre, però no per això escridassava gent innocent en passar. De fet, el Harry admirava la manera com estava portant la situació.

—L’Hermione, increïblement guapa? —va saltar la Pansy Parkinson el primer cop que es van veure després que aparegués l’article de la Rita Skeeter—. No deu ser per les dents de conill…

—Passa de tot —va dir l’Hermione amb veu serena, i es va allunyar amb pas decidit del grupet de noies de Slytherin que reien com ximples, com si no les sentís—. Passa de tot, Harry.

Però el Harry no podia. El Ron no li havia dirigit la paraula ni un sol cop d’ençà que li havia comunicat quan seria el càstig de l’Snape. Havia albirat la secreta esperança que farien les paus durant les dues hores que havien d’estar posant cervells de rata en conserva a la masmorra de l’Snape, però l’article de la Rita havia aparegut aquell mateix dia i allò havia confirmat en el Ron la sospita que el Harry acaparava tot el protagonisme.

L’Hermione estava furiosa amb tots dos; xerrava amb un i amb l’altre i els intentava convèncer que es tornessin a parlar, però el Harry es mostrava inflexible: no tornaria a parlar amb el Ron fins que no reconegués que ell no havia posat el nom al calze de foc i li demanés disculpes per haver-lo titllat de mentider.

—Això no ho vaig començar jo —va dir el Harry, tossut—. És el seu problema…

—Però el trobes a faltar! —va exclamar l’Hermione, impacientant-se—. I sé que ell a tu també…

—Que el trobo a faltar? —va fer el Harry—. Jo no el trobo a faltar…

Però allò era una mentida com una catedral. El Harry apreciava molt l’Hermione, però no era el mateix que el Ron. Ser el millor amic de l’Hermione significava riure molt menys i passar-se molt més temps a la biblioteca. Al Harry encara no li sortia l’Encantament Atraient, semblava que el tingués atravessat, i l’Hermione insistia que aprendre la teoria l’ajudaria, de manera que es passaven les hores lliures estudiant a la biblioteca.

El Viktor Krum també passava molt de temps a la biblioteca i el Harry es preguntava què hi feia. Estudiava o buscava coses que el poguessin ajudar a passar la primera prova? L’Hermione sovint es queixava de la seva presència, però no perquè el Krum els molestés, sinó perquè sempre hi havia algun grupet de nenes espiant-lo per les prestatgeries i els seus riures ximplets la molestaven.

—Però si és que ni tan sols és guapo! —va rondinar un dia, mirant-se’l—. Només li van al darrere perquè és famós! Si no fes la Pinta de Yonki aquella, o com es digui, ni se’l mirarien…

—Finta de Wronski —va dir el Harry entre dents. No només el va molestar la manca de respecte que l’Hermione mostrava pel quidditch, sinó que a més li va fer mal imaginar-se la cara que hauria fet el Ron si hagués sentit l’Hermione dir que el Krum feia pinta de ionqui.

És sorprenent que ràpid passa el temps quan un donaria el que fos per aturar-lo. Els dies que faltaven per a la primera prova s’escolaven com si algú fes anar els rellotges a doble velocitat. El Harry tenia una sensació de pànic permanent, omnipresent com els comentaris burletes sobre el reportatge del Periòdic Profètic.

El dissabte abans de la primera prova, els alumnes de tercer en endavant van poder anar al poble de Hogsmeade. L’Hermione va aconsellar al Harry que sortís del castell per escampar la boira i el Harry no s’ho va fer dir dues vegades.

—Però, i el Ron, què? —va dir—. No vols anar amb ell?

—Bé… Sí… —L’Hermione es va posar una mica vermella—. He pensat que podríem trobar-nos a Les Tres Escombres…

—Ni parlar-ne —va dir el Harry, taxatiu.

—Vinga, Harry, no siguis burro…

—Vaig a Hogsmeade, però no penso trobar-me amb el Ron, i m’enduré la Capa que fa Invisible.

—Com vulguis —va replicar l’Hermione—, però sàpigues que odio que et posis la capa. Em posa molt nerviosa no saber on ets quan et parlo.

Aquell dia el Harry es va sentir immensament lliure amb la capa. Al poble es va creuar amb un munt d’alumnes de Hogwarts, la majoria dels quals lluïen xapes amb allò de «Recolzeu el Cedric Diggory», però ningú es va fotre d’ell ni li va fer cap comentari sobre aquell estúpid article de diari.

—Ara la gent em mira a mi! —va rondinar l’Hermione quan van sortir de Ducsdemel, la botiga de caramels, menjant bombons farcits—. Tothom es pensa que parlo sola!

—Doncs no moguis tant els llavis.

—Harry, sisplau, treu-te la capa una estona. Aquí ningú vindrà a molestar-te.

—Que no? —va fer el Harry—. Mira qui tens al darrere.

La Rita Skeeter i el fotògraf acabaven de sortir del pub Les Tres Escombres. Van passar xiuxiuejant pel costat de l’Hermione sense mirar-se-la i el Harry es va haver d’apartar contra la paret de Ducsdemel perquè la Rita no li donés un cop amb la bossa de pell de cocodril.

Quan van desaparèixer, el Harry va dir:

—S’allotja al poble. Segur que vindrà a veure la primera prova.

I, en dir allò, el Harry es va esgarrifar però no va comentar res a l’Hermione: no havien parlat gaire del que l’esperava a la primera prova i el Harry tenia la impressió que l’Hermione no hi volia ni pensar.

—Ja no hi és —va dir l’Hermione mirant a través del Harry cap al final del Carrer Gran—. Per què no entrem a Les Tres Escombres a fer un batut de bescuit? Fa una mica de fred, no? I no cal que parlis amb el Ron! —va afegir, interpretant correctament el silenci del Harry. El bar de Les Tres Escombres estava ple a vessar, principalment d’alumnes de Hogwarts que gaudien de la tarda lliure al poble, però també hi havia tota una sèrie d’éssers màgics que el Harry no acostumava a veure enlloc més. El Harry suposava que, com que Hogsmeade era l’únic poble sense muggles de tota la Gran Bretanya, era un paradís per a les fetilleres i altra gent del ram, que no tenien tanta habilitat per disfressar-se com els bruixots.

El Harry va haver de fer camí entre la gentada a poc a poc i amb molt de compte, ja que si tocava algú es podia ficar en un bon embolic, i se’n va anar cap a una taula que hi havia buida en un racó mentre l’Hermione anava a comprar les begudes. Anant cap a la taula, el Harry va veure el Ron, que estava amb el Fred, el George i el Lee Jordan i es va haver de contenir les ganes de donar-li una bona clatellada. Finalment va arribar a la taula i s’hi va asseure.

L’Hermione va arribar poc després i li va passar una ampolla de batut de bescuit per sota la capa.

—Semblo una idiota, aquí sola —va dir a sota veu—. Sort que he portat alguna cosa per fer.

I va treure la llibreta en què havia estat anotant els noms dels que s’associaven a PET. El Harry va veure que el Ron i ell encapçalaven una llista molt curta i va pensar que semblava que havia passat una eternitat d’ençà que havien estat fent aquelles prediccions junts i l’Hermione havia aparegut i els havia nomenat tresorer i secretari respectivament.

—Se m’acaba d’acudir que potser a la gent del poble li podria interessar formar part de PET —va dir l’Hermione cavil·lant i mirant al seu voltant.

—I és clar! —va fer el Harry. Va fer un glop de batut de bescuit sota la capa i va afegir—: Hermione, quan deixaràs estar això de PET?

—Quan els elfs domèstics cobrin un sou i puguin treballar sota unes condicions laborals dignes! —s’hi va tornar l’Hermione—. Començo a pensar que és hora de passar a l’acció. Em pregunto com s’arriba a la cuina.

—No en tinc ni idea. Pregunta-ho al Fred i el George —va dir el Harry.

L’Hermione es va quedar una estona absorta en els seus pensaments mentre el Harry bevia batut de bescuit i es mirava la gent que hi havia al pub. L’Ernie MacMillan i la Hannah Abbott intercanviaven cromos de granotes de xocolata en una taula propera; tots dos duien xapes de «Recolzeu el Cedric Diggory» al pit. Al costat de la porta hi havia la Xo Xang amb un grup nombrós d’amigues seves de Ravenclaw. La Xo no portava la xapa i allò el va animar una mica. Què no hauria donat per ser una d’aquelles persones que xerraven i reien tranquil·lament sense cap més preocupació que els deures que havien de lliurar dilluns? Es va posar a imaginar com seria la vida si el seu nom no hagués sortit del calze de foc. Per començar, no duria la Capa que fa Invisible. Tindria el Ron al costat. I amb tota probabilitat estarien tots tres imaginant-se alegrement quina prova mortal haurien de passar els paladins el dimarts. Tindria moltes ganes que arribés el dia per passar-s’ho bé amb allò que els toqués de fer… Animant el Cedric com qualsevol altre, assegut sense perill a la grada…

Es va preguntar com es devien sentir els altres paladins. Cada cop que havia vist el Cedric darrerament anava envoltat d’admiradores i semblava que estigués nerviós, però amb ganes. A la Fleur Delacour l’havia vist de tant en tant pels passadissos i se la veia igual que sempre: altiva i fresca com una rosa. I el Krum es passava el dia a la biblioteca, estudiant.

Aleshores el Harry va pensar en el Sirius i el fort nus que sentia a l’estómac se li va afluixar una mica. Faltaven menys de dotze hores perquè parlés amb ell, i és que aquella nit s’havien de trobar a la vora del foc… Si és que tot anava bé, cosa poc usual d’un temps ençà…

—El Hagrid! —va saltar de sobte l’Hermione. L’enorme cap grenyut del Hagrid (afortunadament, havia deixat estar les cues) va emergir d’entre la resta. El Harry es va preguntar com era que no l’havia vist abans, si el Hagrid era tan gros, però després d’una ullada atenta va descobrir que el Hagrid havia estat parlant ajupit amb el professor Murri. El Hagrid tenia al davant la seva habitual gerra metàl·lica immensa, però el professor Murri bevia d’una petaca. Era evident que Madame Rosmerta, la guapa propietària del local, no ho trobava gens bé, perquè se’l mirava de reüll amb reprovació mentre recollia gots de les taules veïnes. Potser s’ho prenia com un insult al seu vi d’espècies i mel calent, però el Harry sabia que no hi tenia res a veure. En l’última classe de Defensa Contra les Forces del Mal, el Murri els havia explicat que només bevia de la seva petaca perquè els bruixots de les forces del mal ho tenien molt fàcil per enverinar una copa desatesa.

El Hagrid i el Murri es van aixecar de la taula per marxar. El Harry es va acomiadar de lluny del Hagrid amb un gest, i aleshores va recordar que el Hagrid no el podia veure. En canvi, el Murri es va aturar i amb el seu ull màgic va mirar-se el racó on hi havia el Harry. Va donar un copet al Hagrid als ronyons (incapaç d’arribar-li a l’espatlla), li va dir alguna cosa en veu baixa i tots dos van refer el camí cap a la taula de l’Hermione.

—Què tal, Hermione? —va fer el Hagrid en veu alta.

—Bé —va fer l’Hermione amb un somriure.

El Murri va fer la volta a la taula coixejant i es va inclinar; el Harry va pensar que li estava fent una ullada a la llibreta de PET, però el Murri va dir en veu baixa:

—Potter, porta una capa preciosa.

El Harry se’l va quedar mirant, sorprès. A un pam de distància encara se li notava més que li faltava un tros de nas. El Murri va somriure.

—Amb aquest ull pot…? Vull dir, que s’hi veu…

—Sí, puc veure-hi a través d’una capa d’aquestes que fan invisible —va xiuxiuejar el Murri—. I li asseguro que pot arribar a ser molt pràctic…

El Hagrid també somreia al Harry. Ell sabia que no el veia, però era evident que el Murri li havia dit on era.

El Hagrid també va inclinar el cos amb el pretext de llegir la llibreta de PET i va dir amb una veu tan baixa que només va sentir el Harry:

—Harry, vine a mitjanit a la meva cabana. Amb la Capa que fa Invisible.

Llavors el Hagrid es va dreçar i va dir en veu alta:

—Adéu, Hermione. —Li va fer l’ullet i se’n va anar. El Murri el va seguir.

—Per què vol que el vagi a veure a mitjanit? —va fer el Harry molt sorprès.

—Això vol? —va fer l’Hermione arrufant el nas—. Què deu tramar? No sé si hi hauries d’anar… —Va mirar nerviosa al seu voltant i va xiuxiuejar—: Et pot fer arribar tard a la cita amb el Sirius.

Era cert que si baixava a veure el Hagrid a mitjanit s’arriscava a fer tard a la cita amb el Sirius. L’Hermione li va suggerir que li enviés la Hedwig per dir-li que no hi podia anar (suposant que ella hi volgués anar, és clar), però el Harry va pensar que era millor enllestir ràpid la trobada amb el Hagrid. Tenia molta curiositat per saber què li volia, ja que el Hagrid mai li havia demanat que l’anés a veure tan tard.

Aquella nit a dos quarts de dotze el Harry, que havia fet veure que se n’anava a dormir d’hora, es va tornar a posar la Capa que Fa Invisible i va baixar a la sala comuna. Encara hi havia gent. Els germans Parra havien aconseguit fer-se amb una pila de xapes de «Recolzeu el Cedric Diggory» i estaven maquinant un encanteri perquè diguessin «Recolzeu el Harry Potter». Però de moment l’únic que havien aconseguit era que es quedessin clavades en allò de «POTTER: PUTS!». El Harry va passar de puntetes i se’n va anar cap al forat del retrat, on va estar esperant aproximadament un minut sense deixar de mirar el rellotge. Aleshores l’Hermione va obrir el retrat de la senyora Grassa des de l’altra banda, tal com havien quedat. El Harry va passar, li va donar les gràcies amb un xiu-xiu i se’n va anar.

El jardí estava a les fosques. El Harry va creuar els camps de gespa en direcció a la llum que brillava a la cabana del Hagrid. L’interior del colossal carruatge de Beauxbatons també estava il·luminat; el Harry hi va sentir la veu de Madame Maxime en picar a la porta de la cabana.

—Ets tu, Harry? —va xiuxiuejar el Hagrid, que havia obert la porta i mirava al seu voltant sense veure res.

—Sí —va fer el Harry, i va entrar a la cabana. Es va treure la capa—. Què vols?

—Te vull ensenyar una cosa —va dir el Hagrid.

El Hagrid semblava molt neguitós. Duia una flor que semblava una carxofa gegant al trau de la camisa. No s’havia posat greix per a motors als cabells, però era evident que havia intentat pentinar-se’ls: una de les pues de la pinta se li havia quedat enganxada a les grenyes.

—Què em vols ensenyar? —va preguntar el Harry alarmat, preguntant-se si els uixecs haurien posat ous o si el Hagrid hauria comprat un altre gos gegant de tres caps a un desconegut en un pub.

—Segueix-me sense fer soroll i tapa’t bé amb la capa —va dir el Hagrid—. L’Ullal més val que no vingui… No crec que li agradi gens…

—Escolta, Hagrid, no m’hi puc estar gaire estona… He de ser al castell a la una…

Però el Hagrid no l’escoltava; havia obert la porta de la cabana i ja se n’anava. El Harry es va apressar a seguir-lo i va descobrir, amb gran sorpresa, que el Hagrid el portava cap al carruatge de Beauxbatons.

—Hagrid, què…?

—Xxxxt! —va fer el Hagrid, i va picar tres cops a aquella porta de les varetes daurades encreuades.

Madame Maxime va obrir embolicada amb un xal de seda i, en veure el Hagrid, va fer un somriure.

—Ah, ‘Acgrid! Ja és l’hoga?

—En punt! —va fer el Hagrid somrient, i li va donar la mà per ajudar-la a baixar els esglaons daurats.

Madame Maxime va tancar la porta, el Hagrid li va oferir el braç galantment i van començar a vorejar el tancat en què hi havia els enormes cavalls alats de Madame Maxime amb el Harry, totalment desconcertat, corrent-hi al darrere per no perdre’ls. Era Madame Maxime el que el Hagrid li volia ensenyar? Doncs la podia veure en qualsevol altre moment… No passava precisament desapercebuda…

Però aparentment Madame Maxime estava tan sorpresa com el Harry, perquè al cap d’una estona va dir, divertida:

—‘Acgrid, on em pogta?

—Tranquil·la, que ja falta poc —va dir el Hagrid insistent—. I, cregui-me, val la pena. Però no digui a ningú que l’hi he ensenyat… Se suposa que no ho hauria de veure.

—És clag! —va fer Madame Maxime, pestanyejant.

Madame Maxime i el Hagrid seguien caminant. El Harry corria rere seu i no parava de mirar el rellotge; cada cop estava més nerviós. Aparentment el Hagrid devia tenir algun pla de bojos que podia fer que es perdés la cita amb el Sirius. Si no arribaven a lloc aviat, giraria cua, tornaria al castell i deixaria que el Hagrid fruís del seu passeig a la llum de la lluna amb Madame Maxime tot solet…

Però aleshores, quan ja portaven tanta estona vorejant el Bosc Prohibit que no veien ni el castell ni el llac, el Harry va sentir sorolls. Uns homes que cridaven… I després un rugit ensordidor, esfereïdor…

El Hagrid va portar Madame Maxime rere un grup d’arbres i es va aturar. El Harry es va apressar a seguir-los. Durant un instant va pensar que el que veia eren fogueres i uns homes que hi ballaven al voltant. Però després es va quedar garratibat.

Eren dracs.

Quatre dracs adults, monstruosos, encabritats, dins un tancat de planxes de fusta gruixudíssimes, que rugien i ruflaven i treien foc per la boca; unes boques amb uns ullals terrorífics que, amb el coll estirat, arribaven a quinze metres d’alçada. N’hi havia un d’un color blau metal·litzat amb unes banyes llargues i afilades, que ensenyava les dents als bruixots que tenia als peus; un altre amb escates de color verd que es retorçava i colpejava el terra amb totes les seves forces; un de color vermell amb una cresta de punxes daurades al cap que deixava anar núvols de fum en forma de bolets, i el que era més a prop: un de color negre, gegantesc, que era el que més pinta de bèstia feia.

Als peus dels dracs hi havia uns trenta bruixots, set o vuit per drac, que els intentaven mantenir sota control amb unes cadenes que els havien lligat al coll i a les potes. El Harry va alçar el cap al·lucinat i va veure els ulls del drac negre, amb les pupil·les verticals com els gats, que irradiaven por o ràbia, no sabia dir si una cosa o l’altra… El drac feia un soroll infernal, xisclava en un to agut i planyívol…

—Hagrid, no t’hi acostis! —va cridar un bruixot que hi havia vora el tancat estirant la cadena—. Aquestes bèsties llancen flames a cinc metres! I jo he vist aquest cuadeserra arribar fins a deu!

—No troba que és preciós? —va dir el Hagrid suaument.

—No hi ha res a fer! —va xisclar un dels bruixots—. Maleficis Estabornidors a la que faci tres!

Tots els cuidadors de dracs van treure les varetes.

—Animo linqui! —van cridar a l’uníson, i els Maleficis Estabornidors van sortir disparats en la foscor com si fossin coets i van esclatar en una pluja d’estels en entrar en contacte amb la pell escatada dels dracs…

El Harry es va fixar en el que tenien més a prop. El drac va trontollar perillosament sobre les potes del darrere amb les mandíbules obertes com per fer un rugit que ja no va poder fer; els narius van deixar de treure foc, tot i que seguien fumejant… I aleshores va caure a terra lentament, molt lentament… Unes quantes tones de carn de drac negre fibrada i amb escates van anar a petar al terra amb una batzegada tan forta que el Harry va notar que els arbres que tenia rere seu tremolaven.

Els cuidadors de dracs van abaixar les varetes i es van dirigir cap a les seves preses caigudes, que semblaven turonets. Ràpidament van tibar les cadenes i les van lligar a les estaques de ferro que van clavar a terra amb un copet de vareta.

—Vol veure’ls de prop? —li va preguntar el Hagrid a Madame Maxime entusiasmat. Tots dos es van acostar a la tanca, i el Harry els va seguir. El bruixot que havia advertit el Hagrid que no s’hi acostés es va girar i el Harry el va reconèixer… Era el Charlie Weasley.

—Què tal, Hagrid? —va dir esbufegant, i es va acostar per parlar amb ell—. Els dracs ja no ens haurien de donar més problemes… Els hem donat un Nèctar de Badall abans de sortir; vam pensar que així no s’adonarien de res i es despertarien tranquils un cop acabat el viatge… Però, com has vist, de tranquils res…

—De quina raça són? —va preguntar el Hagrid, contemplant el drac que tenia més a prop, el negre, amb admiració reverencial. Tenia els ulls entreoberts i el Harry encara li veia una tira de groc brillant sota la parpella negra arrugada.

—Aquest és un cuadeserra cubà —va respondre el Charlie—. Aquell d’allà, el més petit, és un verd comú gal·lès… El blau metal·litzat és un morrominso marroquí… I el vermell és un bola de foc xinès.

El Charlie va mirar al seu voltant; Madame Maxime estava fent la volta al tancat, observant els dracs estabornits.

—Hagrid, no m’havies dit que vindries amb ella —va dir el Charlie, arrufant el front—. Se suposa que els paladins no han de saber què els espera… I és molt possible que ella ho digui al de la seva escola…

—És que… És que he pensat que li agradaria veure’ls —va dir el Hagrid, arronsant les espatlles, que seguia mirant-se els dracs captivat.

—Ja… Una cita molt romàntica… —va fer el Charlie movent el cap.

—Quatre dracs —va fer el Hagrid—. Veig que n’hi ha un per a cada un dels paladins… Què hauran de fer? Lluitar contra ells?

—No. Crec que només els han de passar —va dir el Charlie—. Nosaltres estarem a l’aguait per si res va malament, amb Embruixos Extintors preparats. No sé per què, volien dracs femella que estiguessin covant… Ara, et dic una cosa, no envejo gens al que li toqui el cuadeserra. Quina bèstia… Tan perillós pel darrere com pel davant. Li has vist la cua?

El Charlie va assenyalar la cua del cuadeserra i el Harry va veure que en sortien punxes de color bronze.

En aquell moment cinc dels cuidadors es van acostar al cuadeserra amb uns ous enormes com de granit gris embolicats amb una manta. Els van deixar a terra amb molta cura al seu costat. El Hagrid va sospirar.

—Hagrid, els tinc comptats —va dir el Charlie en un to sever. I, canviant de tema—: Com està el Harry?

—Bé —va fer el Hagrid absort, mirant-se els ous.

—Espero que segueixi bé després d’enfrontar-se amb aquests animalots —va dir el Charlie apesarat, mirant-se els dracs del tancat—. No m’he atrevit a dir-li a la mare què haurà de fer a la primera prova… Ja pateix prou… —I aleshores el Charlie es va posar a imitar la veu ansiosa de la seva mare—: «On anirem a parar?!!! Com és possible que l’hagin deixat inscriure’s al torneig aquest? És massa jove! Havien dit que aquest any no hi hauria perill, que hi hauria un límit d’edat!». I no vegis com es va posar quan va sortir aquell article del Periòdic Profètic que parlava d’ell… «Però si és un nen: encara plora pels seus pares! Oh, Déu meu, mai ens n’havia dit res!».

El Harry ja n’havia tingut prou. Confiant que el Hagrid no el trobaria a faltar, tan ocupat com estava amb els quatre dracs i Madame Maxime, va girar cua i va fer cap al castell en silenci.

No sabia si s’alegrava de saber què l’esperava o no. Potser era millor saber-ho: el primer ensurt ja li havia passat. Si hagués vist els dracs el dimarts per primer cop, potser s’hauria desmaiat davant l’escola sencera… És clar que potser es desmaiaria de totes maneres… S’hauria d’enfrontar armat únicament amb la seva vareta (que en aquells moments li semblava que no era res més que un simple tros de fusta) contra un drac de quinze metres d’alçada, de pell escatada, cobert de punxes, que treia foc per la boca. L’hauria de passar. I tothom mirant. Com s’ho faria?

De tornada, el Harry va vorejar el Bosc Prohibit amb pas lleuger; tenia poc menys d’un quart d’hora per tornar a la sala comuna i parlar amb el Sirius, i no recordava haver tingut mai tantes ganes de parlar amb algú… Quan, de sobte, va topar contra una massa sòlida.

El Harry va caure de cul, aferrat a la capa, amb les ulleres penjant. Una veu propera va fer:

—Auch! Qui hi ha?

Ràpidament, el Harry va comprovar que la capa el cobria tot sencer i es va quedar molt quiet. Només va alçar el cap per examinar la silueta del bruixot amb qui acabava de topar. I a l’acte va reconèixer aquella barba de boc… Era el Karkaroff.

—Qui hi ha? —va fer el Karkaroff de nou, mirant al seu voltant recelós. El Harry va continuar immòbil i en silenci. Una estoneta després el Karkaroff devia decidir que havia topat contra algun animal, perquè es va posar a escodrinyar en la foscor a un metre d’alçada, com si busqués un gos. Poc després va tornar a amagar-se a l’ombra dels arbres i va continuar vorejant el bosc en direcció al lloc on eren els dracs.

Lentament i amb molt de compte, el Harry es va alçar i va tornar a enfilar cap al castell tan ràpid com podia sense fer soroll.

No va dubtar un instant sobre les intencions del Karkaroff. Estava clar que havia sortit del vaixell d’amagatotis per intentar esbrinar en què consistia la primera prova. Fins i tot era possible que hagués vist el Hagrid i Madame Maxime dirigir-se al Bosc Prohibit. No era gaire difícil reconèixer-los de lluny… Així que ara l’únic que havia de fer el Karkaroff era seguir les veus i, a l’igual que Madame Maxime, sabria què esperava als paladins.

Tal com estaven les coses, semblava que l’únic paladí que dimarts hauria de fer front a un perill desconegut era el Cedric.

Finalment el Harry va arribar al castell, es va esmunyir per les portes d’entrada i va pujar corrents les escales de marbre. S’estava quedant sense alè, però no volia disminuir la marxa… Tenia menys de cinc minuts per arribar a la llar de foc…

—Rucades! —va dir esbufegant a la senyora Grassa, que estava adormida al retrat que tapava el forat.

—Com vulguis —va dir ella mig ensonyada i, sense obrir els ulls, va fer girar el retrat per deixar-lo passar. El Harry va saltar. La sala comuna estava deserta i, com que feia l’olor de sempre, va arribar a la conclusió que l’Hermione no havia hagut de llançar cap bomba fètida per assegurar-li una trobada privada amb el Sirius.

El Harry es va treure la Capa que Fa Invisible i es va escarxofar en una butaca al costat del foc. La sala estava mig a les fosques; les flames eren l’única font de llum. Sobre una taula que tenia al costat brillaven les xapes de «Recolzeu el Cedric Diggory» que els germans Parra havien intentat millorar. Ara deien «POTTER: SÚPER PUTS!». El Harry va tornar a mirar el foc i va fer un bot.

Al foc hi havia el cap del Sirius. Si no fos que havia vist el senyor Diggory fer exactament el mateix a la cuina dels Weasley, s’hauria mort de l’ensurt. Però, en lloc de morir, va fer una cosa que feia molts dies que no feia: somriure. Va baixar de la butaca, es va arraulir al costat de la llar de foc i va dir:

—Sirius! Com estàs?

El Sirius estava molt diferent de com el recordava. L’última vegada que s’havien vist, el Sirius estava cadavèric i duia unes grenyes impressionants. Ara, en canvi, duia els cabells curts i nets, tenia un aspecte molt més saludable i semblava molt més jove; s’assemblava molt més al Sirius que sortia a l’única fotografia que el Harry tenia d’ell, la foto que li havien fet a la boda dels seus pares.

—Això tant és. Tu, com estàs?

—Estic… —El Harry volia dir «bé», però no va poder. I aleshores va vomitar tot el que havia estat callant durant dies. Li va explicar que ningú es creia que ell no s’havia inscrit al Torneig dels Tres Bruixots, que la Rita Skeeter havia explicat un munt de mentides sobre ell al Periòdic Profètic, que tothom es fumia d’ell… I li va parlar del Ron, que no el creia, que estava gelós…

—I, per acabar-ho d’adobar, el Hagrid m’acaba d’ensenyar en què consistirà la primera prova i són dracs, Sirius, són dracs. Sóc home mort —va acabar, desesperat.

El Sirius se’l va mirar preocupat amb uns ulls que encara arrossegaven aquella expressió de turment i buidor que havien adquirit a Azkaban. Havia deixat que parlés sense interrompre’l, però, arribat el seu torn, va dir:

—Els dracs poden esperar; en parlarem després… No em puc quedar gaire estona: he entrat d’amagat a casa d’uns bruixots i se’n poden adonar en qualsevol moment. T’he d’advertir d’algunes coses.

—Què??? —va fer el Harry. El seu estat d’ànim estava per terra. No podia ser que encara l’esperés alguna cosa pitjor que els dracs…

—Harry —va dir el Sirius—, el Karkaroff era un Cavaller de la mort. Saps qui eren, oi?

—Sí… Que què?

—El van enxampar, el van tancar a Azkaban amb mi, però després el van deixar anar. Em jugo la camisa que és per això que el Dumbledore volia un auror a Hogwarts aquest any: per tenir-lo sota vigilància. Va ser el Murri qui va enxampar el Karkaroff, qui el va enviar a Azkaban.

—I el van… deixar… anar? —va fer el Harry, que semblava que li costava processar tanta informació xocant en un sol dia—. Per què?

—Va fer un pacte amb la Conselleria —va dir el Sirius amb amargor—. Va dir que es penedia del que havia fet i va donar uns quants noms… Un munt de gent va anar a Azkaban al seu lloc… T’asseguro que no té gaire bona fama, allà. I, pel que m’han dit, ara es dedica a ensenyar màgia negra a tots els seus alumnes. Així que també has de vigilar amb el paladí de Durmstrang.

—D’acord —va fer el Harry—. Però… Què vols dir? Que va ser el Karkaroff qui va posar el meu nom al calze de foc? Perquè, si va ser ell, és un actor de primera. Es va posar furiós, no volia que competís de cap manera.

—Ja sabem que és un bon actor —va dir el Sirius—, perquè va convèncer la Conselleria que el deixés lliure, no? I bé, he estat llegint el Periòdic Profètic…

—Tu i tothom —va fer el Harry, dolgut.

—I, segons deia l’article de la Rita Skeeter aquella, algú va intentar entrar a casa del Murri la nit abans que vingués a Hogwarts. Sí, ja sé que ella diu que era una altra falsa alarma —va afegir ràpidament el Sirius, veient que el Harry volia intervenir— però, no sé per què, jo crec que no. Crec que algú va intentar evitar que arribés a Hogwarts. Algú que sabia que la seva feina es complicaria molt amb ell pul·lulant per aquí; i que també sabia que ningú es prendria el fet seriosament perquè l’Ull-foll sent intrusos a casa seva dia sí dia no. Però no per això s’adorm quan va de debò. El Murri era el millor auror que ha tingut mai la Conselleria.

—Però… Què vols dir? —va fer el Harry a poc a poc—. Que el Karkaroff em vol matar? Però… Per què?

El Sirius va vacil·lar.

—M’han arribat veus que han passat coses estranyes —va dir, reflexiu—. Pel que sembla, últimament els Cavallers de la mort estan una mica més actius que de costum. Van actuar el dia de la final del Mundial de Quidditch… Algú va conjurar la marca de les forces del mal… I a més, saps que aquest estiu una bruixa que treballava per a la Conselleria va desaparèixer?

—La Berta Noca? —va fer el Harry.

—Exacte. Va desaparèixer a Albània, que és justament on es rumorejava que hi havia Voldemort… I ella devia saber que es faria el Torneig dels Tres Bruixots, oi?

—Sí… Però, creus que és gaire probable que es trobessin de casualitat? —va fer el Harry.

—Harry, conec la Berta Noca —va dir el Sirius amb pesar—. Vam coincidir uns anys a Hogwarts, anava uns quants cursos més avançada que el teu pare i jo. I era una ximple: molt tafanera i sense gota de seny. I això és una combinació explosiva, Harry. Jo diria que ha de ser molt fàcil fer-la caure en una trampa.

—Així que… Que pot ser que Voldemort sabés que se celebraria el Torneig? —va dir el Harry—. És això el que em volies explicar? Creus que el Karkaroff ha vingut per ordre seva?

—No ho sé —va fer el Sirius, meditabund—, no ho sé… No em sembla que el Karkaroff sigui el tipus de persona que tornaria a Voldemort si no estigués convençut que era prou poderós per protegir-lo. Però sigui qui sigui qui va posar el teu nom al calze, ho va fer per algun motiu i és evident que el Torneig és l’ocasió ideal per fer-te mal i disfressar-ho d’accident.

—Un pla genial —va dir el Harry, enfonsat—. Ni tan sols s’hauran d’embrutar les mans: els dracs els faran tota la feina bruta.

—Exacte… I ara parlem dels dracs —va dir el Sirius accelerant el ritme de la conversa—. Hi ha una manera de fer-ho, Harry. Però no intentis fer un Malefici Estabornidor… Els dracs són unes bèsties massa poderoses i fortes per reduir-les amb un sol Estabornidor. Calen més de mitja dotzena de bruixots alhora per un sol drac…

—Ja, ja ho sé, ho acabo de veure —va dir el Harry.

—Però ho pots fer sol —va dir el Sirius—. Hi ha una manera d’aconseguir-ho, amb un sortilegi senzill… Has de…

Però el Harry va alçar la mà per fer-lo callar, el cor li anava a cent, com si li estigués a punt d’esclatar. Sentia uns passos, algú baixava per les escales.

—Ve algú! —li va xiuxiuejar—. Ràpid, vés-te’n!

El Harry es va posar dret per amagar el foc. Si algú veia la cara del Sirius dins les muralles de Hogwarts s’organitzaria un sidral de cal déu… La Conselleria intervindria en l’afer… I a ell l’interrogarien per saber on s’amagava el Sirius…

Va sentir un suau pop darrere seu i va saber que el Sirius havia marxat. Es va quedar mirant els peus de les escales. Qui podia haver baixat a fer un volt a la una de la matinada i impedir que el Sirius li expliqués com desfer-se dels dracs?

El Ron. Vestit amb el seu pijama de ratlles de color marró, el Ron es va aturar als peus de l’escala i va repassar la sala amb la mirada.

—Amb qui parlaves? —li va preguntar.

—I a tu què t’importa —li va etzibar el Harry—. Què fas aquí en aquestes hores?

—Res, només volia saber on e… —I es va aturar de sobte, arronsant les espatlles—. Tant se val. Me’n torno al llit.

—Has baixat a tafanejar, oi? —va cridar el Harry. Sabia que el Ron no tenia ni idea del que acabava d’interrompre, sabia que no ho havia fet volent, però li importava poc. En aquells moments odiava el Ron des de la punta dels cabells fins als turmells, que li sobresortien pels pantalons del pijama que li anaven curts.

—Ho sento —va dir el Ron, vermell de ràbia—. Hauria hagut d’adonar-me que no volies que et molestessin. Però ja deixo que et preparis la propera entrevista en pau.

El Harry va agafar de la taula una d’aquelles xapes que deien «POTTER: SÚPER PUTS!» i l’hi va llançar al cap. La xapa el va tocar al front i va caure a terra.

—Ja està —va fer el Harry—. Ja saps què portar el dimarts. Amb una mica de sort tindràs una cicatriu… És això el que vols, oi?

El Harry va creuar la sala a grans gambades en direcció a les escales; mig esperava que el Ron l’aturés, fins i tot li hauria agradat que el Ron li clavés un cop de puny, però el Ron es va quedar palplantat i el Harry, que havia pujat al dormitori com una exhalació, va estar una bona estona estirat al llit traient foc pels queixals, i no va sentir el Ron tornar al llit.





20. La primera prova


El diumenge al matí el Harry es va despertar tan descol·locat que va estar una bona estona intentant posar-se el barret al peu, en lloc del mitjó. Quan finalment va aconseguir posar-se totes les peces de roba a les parts del cos corresponents, se’n va anar corrents a buscar l’Hermione, i la va trobar al Gran Saló, esmorzant amb la Ginny a la taula de Gryffindor. Com que tenia un nus a l’estómac i no podia menjar, el Harry va esperar que l’Hermione s’hagués empassat l’última cullerada de farinetes per portar-la a fer un altre volt pel jardí. Aleshores li va explicar tot el que havia passat amb els dracs i tot el que havia dit el Sirius.

Per molt amoïnada que estigués pel que havia dit el Sirius sobre el Karkaroff, l’Hermione seguia pensant que el problema més urgent eren els dracs.

—El que hem de fer és mantenir-te en vida fins dimarts a la nit —va dir, desesperada—, i després ja ens preocuparem del Karkaroff.

Van fer tres voltes al llac mirant de pensar en un sortilegi senzill que pogués sotmetre un drac però, com que no se’ls en va acudir cap, es van retirar a la biblioteca. Allà el Harry va agafar tots els llibres que va trobar sobre dracs i tots dos es van posar a buscar.

—«Sortilegis per a tallar-los les urpes…». «Tractament d’escates podrides…». Això no ens serveix de res, és per a bojos com el Hagrid, que els volen criar…

—«Els dracs són molt difícils de matar gràcies a la màgia que impregna la seva pell gruixuda, que només els sortilegis més poderosos poden penetrar…». Però el Sirius va dir que amb un sortilegi senzill n’hi havia prou…

—Potser serà millor que busquem en llibres de sortilegis senzills —va dir el Harry, i va deixar de banda Bojos pels dracs.

El Harry va tornar amb una pila de llibres de sortilegis, els va deixar a la taula i els va començar a fullejar amb l’Hermione al costat, que no callava:

—Bé, hi ha els Embruixos de Permuta… Però, què li vols permutar? Els ullals per les genives perquè sigui menys perillós…? El problema és que, com deia el llibre aquell, no aconseguiràs traspassar la pell del drac… Jo et diria que el transfiguressis, però amb una bèstia tan grossa, no podries mai de la vida; fins i tot dubto que la professora McGonagall… És clar que… Clar! El sortilegi te’l pots fer a tu mateix, per donar-te poders que no tens… Però no, no són sortilegis senzills, aquests. No els hem fet a classe. Jo els conec perquè he estat fent exàmens de GNOM per practicar…

—Hermione, sisplau —va fer el Harry entre dents—, pots callar una estona? Estic intentant concentrar-me.

Però quan l’Hermione va callar el Harry va començar a sentir un brunzit al cap que no el deixava concentrar gens tampoc. Desesperat, va donar una ullada a l’índex de Sortilegis bàsics per a mags apàtics. «Sortilegi arrenca-cabelleres»… No, els dracs no tenen cabells… «sortilegi d’alè de pebre»… No, això encara li faria treure més foc… «Sortilegi de banya a la llengua»… Només faltaria això: donar-li una altra arma…

—Oh, no! Ja torna a ser aquí! Per què no llegeix al vaixell i deixa de donar-nos la llauna? —va saltar l’Hermione, emprenyada. El Viktor Krum havia entrat a la biblioteca sorrut com sempre i s’havia instal·lat en un racó distant amb una pila de llibres—. Més val que tornem a la sala comuna, Harry… En un no-res tindrem aquí el seu club de fans fent el ximplet…

I, efectivament, en sortir de la biblioteca es van creuar amb un grupet de noies que hi entraven de puntetes, una de les quals duia una bufanda de Bulgària lligada a la cintura.

Aquella nit el Harry no va dormir. El dilluns al matí quan es va despertar va considerar seriosament la possibilitat de fugir de Hogwarts. Però, mentre esmorzava, va mirar al seu voltant i va pensar en tot el que representava deixar el castell, i es va adonar que seria incapaç de fer-ho. Aquell era l’únic lloc en què havia estat feliç… Bé, va suposar que amb els seus pares devia haver estat feliç, però d’allò no se’n recordava.

El fet de saber que preferia ser allà, tot i haver-se d’enfrontar a un drac, que al carrer Privet amb el Dudley, el reconfortava; d’alguna manera el tranquil·litzava. Va acabar-se el bacon amb dificultat (no podia empassar gaire bé) i, quan l’Hermione i ell es van alçar de taula, va veure que el Cedric deixava la taula de Hufflepuff.

El Cedric no sabia res dels dracs… I era l’únic paladí que no ho sabia si, tal com es pensava, Madame Maxime i el Karkaroff n’havien parlat a la Fleur i al Krum.

—Hermione, ens veiem als hivernacles —va dir el Harry, decidint-se en el moment en què el Cedric sortia del Gran Saló—. Vés tirant; ja t’enganxaré.

—Faràs tard, Harry. La campana està a punt de tocar…

—Que no, que t’enganxaré, val?

Quan el Harry va arribar als peus de l’escala de marbre, el Cedric ja era dalt de tot. Anava amb un munt d’amics seus de sisè i el Harry no volia parlar amb el Cedric davant d’ells perquè eren d’aquells que havien estat citant l’article de la Rita Skeeter cada vegada que el veien passar. Va seguir el Cedric a una distància prudencial i va veure que enfilava cap al corredor d’Encanteris. Allò li va donar una idea. Es va aturar, va treure la vareta i va apuntar amb molta cura.

—Diffindat!

Al Cedric se li va esquinçar la corretja de la bossa i se li va escampar per terra tot el que hi duia: pergamí, plomes, llibres… Els tinters es van trencar.

—No patiu —va dir el Cedric, desesperat, quan els seus amics es van ajupir a ajudar-lo—. Digueu-li al Flitwick que ara hi vaig, val?

Allò era exactament el que el Harry volia que passés, així que va guardar-se la vareta a la butxaca, va esperar que els amics del Cedric entressin a classe i va avançar pel passadís, on ara només hi eren el Cedric i ell.

—Hola —va fer el Cedric recollint de terra un llibre que es deia Manual de transfiguració avançada tot esquitxat de tinta—. Se m’ha trencat la bossa; i això que era nova…

—Escolta, Cedric —va dir el Harry—, a la primera prova hi ha dracs.

—Què? —va fer el Cedric alçant la vista.

—Que hi ha dracs —va repetir el Harry i, parlant de pressa per si el professor Flitwick treia el cap per veure què li havia passat al Cedric, va afegir—: N’hi ha quatre, un per a cada un, i els hem de passar.

El Cedric se’l va quedar mirant. En aquells ulls blau gris seus el Harry hi va endevinar una espurna d’aquell pànic que havia estat sentint d’ençà que els havia vist.

—N’estàs segur? —va murmurar el Cedric.

—Oh, i tant —va dir el Harry—: els he vist.

—I, com ho has descobert? Se suposava que no ho havíem de saber…

—Això tant és ara —va dir el Harry apressadament. Sabia que el Hagrid tindria problemes si deia la veritat—. Però jo no sóc l’únic que ho sap. Crec que la Fleur i el Krum també ho saben… Madame Maxime i el Karkaroff també han vist els dracs.

El Cedric es va posar dempeus, la bossa esquinçada li penjava de l’espatlla i als braços carregava tots els llibres, rotlles de pergamí i plomes que se li havien tacat de tinta. Es va mirar el Harry desconcertat i recelós.

—Per què m’ho has dit? —li va preguntar.

El Harry se’l va mirar, sorprès. Estava convençut que si ell hagués vist els dracs, no l’hi hauria preguntat; i és que el Harry no hauria deixat que ningú, ni el seu pitjor enemic, s’enfrontés a aquells monstres sense prevenir-lo… Bé, potser el Malfoy o l’Snape sí…

—Perquè… Perquè em sembla just —va dir al Cedric—. Ara ho sabem tots. Estem en igualtat de condicions.

El Cedric seguia mirant-lo amb recel. Van sentir un clopclop que els era familiar. El Harry es va girar i va veure l’Ull-foll Murri que sortia d’una aula del costat.

—Vingui amb mi, Potter —va grunyir—. Diggory, vostè pot marxar.

El Harry se’l va mirar atemorit. Que potser els havia sentit?

—Pro… Professor Murri, és que hauria de ser a Botànica…

—Tant és, Potter. Vingui al meu despatx.

El Harry el va seguir, preocupat pel que succeiria. I si el Murri volia saber com havia esbrinat allò dels dracs? Se n’aniria al Dumbledore i delataria el Hagrid? O s’acontentaria a convertir el Harry en una fura? El Harry va pensar apesarat que potser així li seria més fàcil passar el drac: seria més petit, més difícil de localitzar des d’una alçada de quinze metres…

Van entrar al despatx, el Murri va tancar la porta i es va girar per mirar-lo tant amb l’ull màgic com amb el normal.

—Un acte molt noble, senyor Potter —va dir el Murri reflexiu.

El Harry no va saber què dir; allò no era el que s’esperava.

—Segui —va dir el Murri, i el Harry es va asseure mirant al seu voltant.

Els dos ocupants anteriors d’aquell despatx també l’havien convidat a entrar. En l’època del professor Decors les parets estaven folrades de pòsters del mateix Decors, somrient i fent l’ullet. Quan el professor Llopin habitava aquell despatx, era molt probable trobar-hi algun espècimen d’alguna bèstia maligna que havia portat per estudiar a classe. En aquells moments el despatx era ple d’un munt d’objectes increïblement estranys que el Harry va suposar que el Murri usava quan era auror.

Sobre l’escriptori hi havia una gran baldufa de vidre esquerdada per dins. El Harry va veure de seguida que era un dolentoscopi perquè ell també en tenia un, tot i que molt més petit que el del Murri. En un racó, sobre una tauleta, hi havia un objecte que semblava una antena de televisió súper recargolada, de color daurat, que emetia una espècie de remor. Penjat de la paret, davant del Harry, hi havia una cosa que semblava un mirall, però que no reflectia el que tenia davant sinó que dins hi havia una boira on es movien unes figures que estaven mig desenfocades.

—Són fascinants els meus detectors, oi? —va dir el Murri, que es mirava el Harry atentament.

—Què és allò? —va preguntar el Harry assenyalant l’antena daurada.

—Un sensor de secrets. Vibra quan detecta enganys i mentides… Aquí no em serveix de res, és clar, perquè hi ha massa interferències… Els alumnes que no paren d’inventar-se excuses per justificar que no han fet els deures… No ha deixat de vibrar un instant d’ençà que vaig arribar a l’escola. I el dolentoscopi, el vaig haver de desactivar perquè xiulava sense parar. És molt sensible: té un radi d’acció d’un quilòmetre. És clar que podria ser que estigués detectant alguna cosa més que mentides de nens… —va afegir amb un grunyit.

—I el mirall, per què serveix?

—És un avistaatacants. Veus aquesta gent que es mou furtivament? El perill no és imminent fins que no els veig el blanc dels ulls. Aleshores obro el bagul.

El Murri va fer una riota desagradable i va assenyalar el gran bagul que tenia sota la finestra. Tenia set candaus un al costat de l’altre. El Harry es va preguntar què hi devia haver, però el Murri va tornar a parlar i el va fer tornar a la terra.

—Així que ja sap que hi ha dracs…

El Harry va titubejar. Allò era el que es temia… Però si no havia dit al Cedric que el Hagrid havia trencat les regles, al Murri encara menys.

—No passa res —va dir el Murri, que es va asseure i va estirar la cama de fusta amb un gemec—. Al Torneig dels Tres Bruixots sempre s’han fet trampes i sempre se’n faran.

—Jo no he fet trampes —va dir el Harry tallant—. Va ser… Va ser per casualitat que ho vaig descobrir.

El Murri va somriure.

—No pateixi, no l’estava acusant. Però ja l’hi vaig dir al Dumbledore el primer dia: ell pot ser tan noble com vulgui, que estic segur que el Karkaroff i Madame Maxime no ho seran. Ajudaran els seus paladins tant com puguin. Volen guanyar. Volen derrotar el Dumbledore. Volen demostrar que és humà.

El Murri va fer una altra riota desagradable i l’ull màgic es va posar a girar tan ràpid que el Harry es va marejar.

—I bé, ja sap com burlarà el seu drac? —va preguntar el Murri.

—No —va fer el Harry.

—Jo no li diré què ha de fer, és clar —va dir el Murri—. No vull mostrar favoritismes. Però sí que li donaré algun consell general. I el primer és que aprofiti les seves habilitats.

—No en tinc cap —va fer el Harry sense pensar.

—Perdoni? —va grunyir el Murri—. Si jo dic que té habilitats, és que en té, entesos? Pensi una mica. Quin és el seu fort?

El Harry es va concentrar. Quin era el seu fort? No s’ho va haver de pensar gaire…

—El quidditch —va dir desmoralitzat— i tenir molta ajuda…

—Exacte —va fer el Murri mirant-lo molt fixament sense moure per res l’ull màgic—. Segons tinc entès, vola de meravella…

—Però… —El Harry se’l va mirar—. Però… Només puc fer servir la vareta… No em deixen dur l’escombra…

—El segon consell que li dono és —el va interrompre el Murri— que busqui un sortilegi senzill que li permeti obtenir «el que necessita».

El Harry se’l va mirar sense entendre res. I què era el que necessitava?

—Vinga, noi —va fer el Murri a sota veu—. Dos més dos fan quatre… No és tan difícil…

I aleshores se li va encendre el llum. El seu fort era volar. Havia de superar el drac volant. Per a això li calia la Raigdefoc; i per aconseguir la Raigdefoc necessitava…

—Hermione —va xiuxiuejar el Harry al cap de tres minuts, després de córrer com un boig fins a l’hivernacle i excusar-se tan bé com va poder a la professora Coliflor—, m’has d’ajudar.

—I què et penses que he estat fent, fins ara? —va murmurar ella per sobre la mimosa tremolosa que estava podant.

—Hermione, demà a la tarda he de saber fer un Encantament Atraient com Déu mana.

Així que es van posar a assajar immediatament. Es van saltar el dinar, es van tancar en una aula buida i el Harry va intentar amb totes les seves forces fer volar objectes des de l’altra punta de l’aula fins on era ell. Però continuava tenint problemes. Llibres, plomes i coses perdien l’energia a mig camí i queien desplomats a terra.

—Concentra’t, Harry, concentra’t…

—Què et penses que vull fer? —va saltar el Harry, molest—. Però, no sé per què, cada cop que ho intento em ve al cap un drac fastigós… Vinga, ho intentaré un altre cop…

El Harry volia fer campana de Futurologia per seguir assajant, però l’Hermione es va negar en rodó a saltar-se Magimàtica i sense ella no tenia cap sentit quedar-se allà. Així que va haver d’aguantar més d’una hora amb la professora Trelawney, que es va passar mitja classe dient que la posició de Mart en relació a la de Saturn en aquell moment indicava que els que havien nascut al mes de juliol corrien el risc de morir sobtadament de mort violenta.

—Mentre sigui ràpid, cap problema —va saltar el Harry en veu alta, prenent-s’ho amb aquella alegria—: no vull patir.

Al Harry li va semblar que al Ron estava a punt d’escapar-se-li el riure; en tot cas va mirar el Harry als ulls per primer cop en molts dies, però el Harry encara estava massa ressentit amb ell perquè li importés, de manera que es va passar la resta de la lliçó intentant atreure objectes amb la vareta. En un moment donat va aconseguir que una mosca li anés de pet a la mà, però no estava segur que allò fos gràcies al seu progrés amb l’Encantament Atraient… Hi havia la possibilitat que la mosca fos idiota.

Després de Futurologia es va obligar a sopar una mica i va tornar ràpidament a l’aula buida amb l’Hermione sota la Capa que Fa Invisible per no haver de donar explicacions als professors. Van estar practicant fins passada la mitjanit i s’hi haurien quedat més estona si no hagués estat perquè va aparèixer el Peeves i, fent veure que creia que el Harry volia que li tiressin coses al damunt, va començar a llançar-li cadires. El Harry i l’Hermione van haver de sortir cames ajudeu-me abans que aparegués el Filch i van tornar a la sala comuna de Gryffindor, que afortunadament era buida. A les dues de la matinada el Harry era al costat de la llar de foc envoltat de tota mena d’objectes: llibres, plomes, unes quantes cadires cap per avall, un joc de balabaves vell i el Trevor, el gripau del Neville. Tan sols feia una hora que el Harry feia l’Encantament Atraient amb prou manya.

—Harry, has millorat molt, però molt… —va dir l’Hermione, exhausta però contenta.

—Bé, el proper cop que no em surti un sortilegi, ja sé què necessito —va dir el Harry, i va llançar a l’Hermione un diccionari molt pesat per seguir practicant—: que algú m’amenaci amb un drac! —I va alçar la vareta de nou—. Accio diccionari!

El diccionari es va enlairar, va creuar la sala i va anar a parar a les mans del Harry.

—Harry, ja ho tens! —va saltar l’Hermione, encantada.

—Espero que demà funcioni —va dir el Harry—. La Raigdefoc serà molt més lluny que cap d’aquestes coses: serà al castell, i jo seré allà baix al bosc…

—Això tant és —va afirmar l’Hermione—. Si et concentres prou, arribarà a tu. Però ara més val que ens n’anem a dormir… Demà has d’estar descansat.

Aquella nit el Harry havia estat tan preocupat a aprendre l’Encantament Atraient que li havia passat del tot aquella por cega que sentia. Però l’endemà al matí la va tornar a sentir amb tot el seu pes. L’ambient a l’escola era de gran tensió i no menys excitació. Les classes s’aturarien al migdia per donar temps als alumnes d’arribar tranquil·lament al tancat dels dracs… És clar que, evidentment, encara no sabien què s’hi trobarien.

El Harry se sentia estranyament lluny de tothom que l’envoltava, tant dels que li desitjaven bona sort com dels que li deien «Potter, no et preocupis que baixarem amb una bona pila de mocadors». Tenia els nervis tan a flor de pell que es preguntava si no perdria el cap quan li mostressin el drac i comencés a llançar malediccions en totes direccions.

El temps li passava d’una manera ben peculiar, a batzegades: en un moment donat estava assegut a la primera classe del dia, Història de la màgia, i tot seguit se n’anava a dinar… Immediatament (on havia anat a parar el matí? on eren les hores en què no s’havia d’enfrontar amb un drac?), la professora McGonagall se li acostava al Gran Saló després de dinar. Molts es van girar per no perdre’s detall.

—Potter, els paladins han de baixar al jardí ara mateix… S’han de preparar per a la primera prova.

—D’acord —va dir el Harry. Es va alçar i la forquilla li va caure al plat.

—Bona sort, Harry —va fer l’Hermione—. Te’n sortiràs!

—Sí —va fer el Harry en una veu que no s’assemblava gens a la seva.

Va sortir del Gran Saló amb la professora McGonagall, que tampoc era la de sempre. Gairebé es podia dir que estava tan nerviosa com l’Hermione. Van baixar plegats els esglaons de pedra, van sortir a la tarda freda de novembre i ella li va posar la mà a l’espatlla.

—Tranquil, Potter —va dir—, el més important és que no es posi nerviós. Hi ha un grup de bruixots preparats per controlar la situació si surt de mare… Faci-ho tan bé com pugui i no pateixi que ningú pensarà malament de vostè. Es troba bé?

—Sí —va fer el Harry totalment absent—, estic bé.

El portava vorejant el bosc cap allà on eren els dracs, però quan van arribar al grup d’arbres rere els quals s’hauria vist el tancat, el Harry va veure que hi havien muntat una tenda que impedia veure’ls.

—S’ha d’esperar aquí amb els altres paladins —va dir la professora McGonagall amb veu tremolosa, assenyalant la tenda— fins que li toqui el torn. El senyor Gepp els explicarà el… el sistema. Bona sort.

—Gràcies —va dir el Harry amb una veu llunyana, buida.

La professora McGonagall el va deixar a l’entrada de la tenda. El Harry hi va entrar.

La Fleur Delacour estava en un racó, asseguda en un tamboret de fusta baix. Ja no se la veia serena i altiva, sinó pàl·lida i suosa. El Viktor Krum estava més sorrut que mai i el Harry va pensar que devia ser la manera com l’afectaven els nervis. El Cedric anava amunt i avall. Li va fer un somriure al Harry en veure’l entrar; el Harry li va tornar el somriure i va notar que tenia els músculs de la cara tensos, com si hagués oblidat com es feia aquell gest.

—Potter! Bé, bé! —va fer el Gepp tot content—. Passi, passi. Posi’s còmode.

Al costat dels paladins, que estaven blancs com la cera, el Gepp semblava un personatge de còmic tronat. Tornava a dur el seu vestit de vespa.

—Bé, doncs ara que hi som tots, ja podem començar! —va exclamar el Gepp amb entusiasme—. Quan el públic sigui a les grades, passaré amb aquesta bossa —va alçar una bossa de seda violeta i la va sacsejar— i hauran d’agafar una reproducció en miniatura d’allò a què s’han d’encarar! És que n’hi ha de diferents… ehem… varietats, per dir-ho d’alguna manera. Em sembla que encara els havia de dir una altra cosa… Ah, sí! La prova consisteix a agafar l’ou d’or.

El Harry va mirar al seu voltant. El Cedric va fer que sí amb el cap per mostrar al Gepp que ho havia entès i es va posar a passejar amunt i avall per la tenda; se’l veia una mica marejat. La Fleur Delacour i el Krum no van reaccionar. Potser pensaven que si obrien la boca vomitarien, o això és el que el Harry creia que li passaria a ell. És clar que, com a mínim, ells eren allà per voluntat pròpia…

En un tres i no res centenars de persones que anaven xerrant, rient i fent broma van passar pel costat de la tenda. El Harry es va sentir tan lluny d’aquella gent com si fossin d’espècies diferents. I poc temps després (al Harry li va semblar només un segon), el Gepp va obrir la bossa de seda color violeta.

—Les dames primer —va dir, i la va oferir a la Fleur Delacour.

Tremolant, la Fleur va ficar la mà a la bossa i va treure’n una reproducció exacta d’un drac: el verd comú gal·lès, que duia el número 2 al coll. I el Harry va comprovar, pel fet que la Fleur no s’havia mostrat sorpresa, sinó més aviat resignada, que ho havia encertat: Madame Maxime li havia dit en què consistia la prova.

I el mateix podia dir del Krum. Va treure’n el bola de foc xinès, que duia el número 3. Va seguir mirant el terra i ni tan sols va alçar les celles.

El Cedric va ficar la mà a la bossa i va treure’n el morrominso marroquí de color blau grisós amb el número 1. Coneixedor del que l’esperava, el Harry va introduir la mà a la bossa de seda i va treure’n el cuadeserra cubà amb el número 4, que va desplegar les ales i li va mostrar els ullals.

—Bé, doncs ja està! —va fer el Gepp—. A les mans tenen una reproducció del drac a què s’han d’enfrontar; els números indiquen l’ordre en què han de sortir. I ja està. Els hauré de deixar d’aquí a poc perquè sóc l’encarregat de la locució del torneig. Senyor Diggory, vostè és el primer: surti al tancat quan senti el xiulet, d’acord? Res més… Ah, sí… Senyor Potter, puc parlar un moment amb vostè? En privat…

—Mmm… Sí… És clar… —va fer el Harry, sorprès. Es va alçar i va sortir de la tenda amb el senyor Gepp, que el va portar fins als arbres i allà es va girar per parlar-li amb expressió paternalista.

—Es troba bé, Potter? Vol que li porti unes sals o alguna cosa?

—Què? —va fer el Harry—. No, no, gràcies, estic bé.

—Té pensat com s’ho farà? —li va preguntar el Gepp abaixant la veu, en to conspiratori—. Perquè a mi no em fa res donar-li alguna indicació, sap? —I va afegir, abaixant encara més la veu—: Vostè està en inferioritat de condicions i… Bé, que si el puc ajudar en alguna cosa…

—No —va dir el Harry tan tallant que es va adonar que devia haver sonat desagraït, i va afegir—: No, gràcies, em… em sembla que ja sé què faré.

—Potter, ningú té per què saber-ho —va dir el Gepp, i li va fer l’ullet.

—No cal, de debò, no necessito res; estic bé —va insistir el Harry, preguntant-se per què anava dient el mateix a tothom si mai s’havia trobat tan malament—. Tinc un bon pla…

Van sentir un xiulet.

—Ostres! He de marxar pitant! —va exclamar el Gepp alarmat, i va sortir corrents.

El Harry va tornar a la tenda i es va trobar amb el Cedric que sortia, més pàl·lid que mai. El Harry va intentar desitjar-li bona sort, però l’únic que li va sortir va ser un grunyit.

El Harry va entrar a la tenda amb la Fleur i el Krum. Un instant després van sentir l’aclamació de la gentada, la qual cosa volia dir que el Cedric havia entrat al tancat i es trobava cara a cara amb l’equivalent en carn i ossos de la reproducció en miniatura… Estar allà assegut escoltant era molt pitjor del que es pensava. La gent que hi havia a la grada xisclava, esbufegava i es sobresaltava a l’uníson quan el Cedric feia el que fos que estava fent per passar el morrominso marroquí. El Krum seguia mirant a terra. La Fleur resseguia els passos del Cedric amunt i avall de la tenda. I la locució del Gepp encara ho empitjorava… El Harry s’imaginava coses horribles quan sentia: «Ups! Li ha anat d’un pèl ara…!». «Déu n’hi do com s’arrisca…». «Una bona jugada… Llàstima que no funcionés…».

Quinze minuts després el Harry va sentir que la gentada embogia; allò només podia voler dir una cosa: el Cedric havia aconseguit superar el drac i s’havia fet amb l’ou d’or.

—Esplèndid! —va cridar el Gepp—. Ara només cal esperar la puntuació dels jutges!

Però no la va anunciar; el Harry va suposar que els jutges la mostraven al públic.

—Un menys, encara en falten tres! —va cridar el Gepp i es va tornar a sentir el xiulet—. Endavant, senyoreta Delacour!

La Fleur estava tremolant de cap a peus, però va sortir de la tenda amb el cap ben alt, aferrant-se a la vareta, i el Harry va sentir per ella una simpatia que no havia sentit fins aleshores. El Krum i ell es van quedar sols, cada un en una punta de la tenda, evitant-se la mirada.

I ja hi tornaven a ser… «Això no m’ha semblat gaire sensat…» cridava el Gepp entusiasmat. «Ups! De poc… Compte! Déu meu, però si ja ho tenia!».

Deu minuts després el Harry va sentir que la gentada aplaudia de nou… La Fleur devia haver passat la prova amb èxit. Hi va haver un silenci mentre mostraven la seva puntuació… Més aplaudiments… I aleshores, per tercer cop, el xiulet.

—I ara és el torn del senyor Krum! —va anunciar el Gepp, i el Krum es va arrossegar cap al tancat i va deixar el Harry tot sol.

Mai havia estat tan conscient del seu cos; era conscient que el cor li bombejava molt més ràpid que de costum, que els dits li ballaven de por… I alhora tenia la sensació d’haver sortit de dins seu, perquè es mirava les parets de la tenda i sentia la gentada com si estigués tot molt lluny…

—Quina valentia! —va cridar el Gepp, i el Harry va sentir que el bola de foc xinès deixava anar un rugit terrible mentre la grada emmudia—. Quin coratge que mostra… I, efectivament, ja té l’ou!

Els aplaudiments van esquerdar l’aire glaçat del mes de novembre; el Krum havia acabat… Al cap d’un instant li tocaria al Harry.

Es va posar dret i va notar que tenia les cames com un flam. Va esperar. I aleshores va sentir el xiulet. Va sortir de la tenda; el pànic in crescendo. Ara travessava un grup d’arbres, ara entrava al tancat.

Va alçar la vista. Es trobava com en un somni de colors. Centenars i centenars de cares el miraven des de la graderia que havia aparegut per art de màgia. I, a l’altra banda del tancat, hi havia el cuadeserra covant els ous amb les ales recollides, que se’l mirava amb aquells ulls grocs malèvols. Era una espècie de llangardaix negre monstruós que en batre la cua plena de punxes deixava una marca com de gúbia d’un metre de diàmetre en el terra dur. Els companys que hi havia a la grada feien una gatzara impressionant; el Harry no sabia si de recolzament o no, però tampoc li importava. Havia arribat l’hora de fer el que havia de fer, que era concentrar-se totalment i absolutament en allò que era la seva única salvació…

Va alçar la vareta i va cridar:

—Accio Raigdefoc!

I es va posar a esperar, pregant amb totes les seves forces… I si no funcionava? I si no arribava? Li semblava que ho veia tot a través d’una cortina de boira que feia que el tancat i els centenars de cares que el miraven flotessin estranyament.

I aleshores la va sentir, tallant l’aire rere seu; es va girar i, efectivament, era la Raigdefoc, que anava cap a ell com una fletxa, sobrevolant el bosc. L’escombra va descendir sobre el tancat i es va aturar en l’aire al seu costat, esperant que la muntés. La gent encara feia més soroll. El Gepp cridava alguna cosa. Però al Harry ja no li funcionaven les orelles. Sentir-hi no era important.

Va passar una cama per sobre l’escombra i va picar a terra per agafar empenta. I aleshores va succeir el miracle.

Es va enlairar; el vent li bufava a la cara, la gent es va convertir en una taca de color carn insignificant i el cuadeserra va quedar reduït a la mida d’un gos. Llavors es va adonar que no només havia deixat enrere el terra, sinó també la por. Se sentia com peix a l’aigua.

Tan sols era un partit de quidditch, res més… Tan sols era un partit de quidditch, i el cuadeserra no era res més que un equip contrari que fa nosa.

Va mirar els ous al niu i va albirar el daurat, que brillava al costat dels altres, de color ciment, ben resguardat entre les potes del davant del drac.

«Som-hi», va pensar el Harry, «tàctiques de distracció».

Es va deixar caure en picat. El cuadeserra el va seguir amb el cap; el Harry sabia perfectament com reaccionaria la bèstia, així que es va enretirar a l’últim moment; un raig de foc va caure al lloc en què hauria estat si no hagués canviat de direcció. Però el Harry va restar impertorbable. Allò era com esquivar una bala llançada per un batedor de l’equip contrari.

—Caram, com vola aquest noi! —va cridar el Gepp; la gent va xisclar sobresaltada—. Què li ha semblat, senyor Krum?

El Harry es va enlairar donant voltes al drac, que el seguia amb el cap. Si continuava fent allò durant una estona, aconseguiria marejar-lo… Però més valia no forçar la situació perquè la bèstia podria llançar-li una altra bafarada de foc en qualsevol moment.

El Harry va tornar a deixar-se caure just quan el cuadeserra obria la boca… Però aquell cop no va tenir tanta sort: va escapar de les flames però, en girar cap a l’esquerra, el drac va fer una estrebada amb la cua i li va fregar l’espatlla amb una de les punxes; li havia esquinçat la roba…

El Harry sentia el dolor de la ferida, sentia els xisclets i els esglais de la gent, però va pensar que el tall no era profund. Va començar a volar per darrere del drac i aleshores se li va acudir una possibilitat…

El cuadeserra no semblava tenir cap intenció d’alçar-se; posava molt de zel en la vigilància dels ous. Malgrat que es contorçava, s’entortolligava, desplegava i replegava les ales i no li treia aquells ulls grocs esfereïdors del damunt, no volia allunyar-se’n. Però el Harry havia d’aconseguir que ho fes, o no podria conquerir l’ou d’or. La clau era fer-ho a poc a poc i amb molt de compte.

El Harry volava amunt i avall a una distància suficient per no cremar-se amb les flames del drac, però sotjant-lo ben de prop per distreure’l. El cuadeserra movia el cap, desesperat, i es mirava el Harry amb aquelles pupil·les verticals i els ullals preparats…

El Harry va agafar alçada. El cuadeserra el va seguir amb el cap i va haver d’estirar el coll al màxim, sense deixar de balancejar-se, com una serp davant l’encantador…

El Harry encara es va alçar algun metre més i el cuadeserra va rugir exasperat. Pel drac, el Harry era com una mosca, una mosca que tenia ganes d’aixafar. Va fer una altra estrebada amb la cua, però aquest cop el Harry era massa amunt per tocar-lo… Va treure foc, però el Harry el va esquivar… Va obrir les mandíbules…

—Vinga —es va dir el Harry a si mateix, movent-se temptadorament per sobre seu—. Vinga, vine a buscar-me… Aixeca’t…

I finalment el drac es va alçar i va desplegar aquelles enormes ales seves que eren tan llargues com les d’una avioneta, i el Harry es va deixar caure en picat. Abans que el drac s’adonés d’on havia anat a parar o on s’havia ficat, el Harry ja es dirigia com una fletxa cap a terra, cap als ous que ja no protegia cap pota amb urpes… Va deixar anar una mà de la Raigdefoc… Va agafar l’ou d’or…

I, amb una bona accelerada, es va tornar a enlairar, aquest cop per sobre la grada, carregant l’ou amb el braç sa, i de sobte li va semblar com si algú tornés a apujar el volum. Per primer cop va sentir la cridadissa de la gent, que xisclava i aplaudia tan fort com els seguidors irlandesos el dia de la final del Mundial de Quidditch.

—Excepcional! —cridava el Gepp—. Excepcional! El paladí més jove ha estat el més ràpid a recuperar l’ou! És evident que ara pujaran les apostes pel senyor Potter!

Des de l’aire, el Harry va veure que els cuidadors de dracs s’apressaven a sotmetre el cuadeserra i que la professora McGonagall, el professor Murri i el Hagrid corrien cap a l’entrada del tancat i li feien gestos perquè baixés cap a ells amb uns somriures que, de tan grans, es veien fins i tot des d’aquella distància. Aleshores el Harry va volar per sobre la grada, amb la victorejada de la gent ressonant-li a l’oïda, i va aterrar suaument amb el cor alleujat com no l’havia tingut des de feia unes quantes setmanes. Havia passat la primera prova, havia sobreviscut…

—Potter, ens ha deixat impressionats! —va cridar la professora McGonagall quan el Harry va baixar de la Raigdefoc. Venint d’ella, allò era tot un compliment. El Harry es va adonar que li tremolava la mà i va afegir—: Abans que els jutges li donin la puntuació, ha d’anar a veure Madame Pomfrey… Cap allà. El Diggory també l’ha hagut de visitar…

—Harry, ho has aconseguit! —va exclamar el Hagrid—. Ho has aconseguit! I amb el cuadeserra, que ja saps que el Charlie va dir que era el més…

—Gràcies, Hagrid! —el va tallar el Harry perquè el Hagrid no fiqués la pota a la galleda i revelés que li havia ensenyat els dracs abans de la prova.

El professor Murri també estava molt content; l’ull màgic li ballava d’alegria.

—Te l’has ben passejat, Potter! —va dir el Murri.

—Potter, cap a la tenda de primers auxilis, sisplau —va insistir la professora McGonagall.

El Harry va sortir del tancat sense haver recuperat del tot l’alè i va veure Madame Pomfrey amb cara de preocupació a la porta d’una segona tenda.

—Mira que portar dracs! —va exclamar, enfadada, i va entrar a la tenda amb el Harry. La tenda estava dividida en cubicles i en un d’ells hi va veure la silueta del Cedric a través dels llençols i no li va semblar que estigués greu; com a mínim estava incorporat. Madame Pomfrey va explorar el braç del Harry sense deixar de parlar enfurismada—: L’any passat van ser demèntors; aquest any, dracs. Què pensen portar l’any vinent? Ha tingut molta sort… La ferida és superficial… Però l’haurem de netejar abans de curar-la…

Madame Pomfrey li va netejar la ferida amb unes gotes d’un líquid violeta que fumejava i coïa molt, però en acabat li va fer uns copets de vareta a l’espatlla i la ferida se li va curar a l’instant.

—Estigui’s un minut aquí assegut, sense moure’s. Després podrà anar a mirar quina puntuació li donen.

Va sortir del cubicle i se’n va anar al del costat. El Harry va sentir que deia:

—Com es troba ara, senyor Diggory?

El Harry no volia estar-se allà quiet, encara no li havia baixat l’adrenalina. Es va alçar amb la intenció d’anar a veure què passava fora, però abans que arribés a la porta dues persones van entrar com una exhalació. L’Hermione, seguida del Ron.

—Harry, ho has fet de conya! —va xisclar l’Hermione. Encara tenia marques a la cara de tant que s’havia esgarrapat d’ànsia—. Has estat genial! De debò!

El Harry, però, es mirava el Ron, que estava blanc i es mirava el Harry com si fos un fantasma.

—Harry —va dir, molt seriós—, fos qui fos que introduís el teu nom al calze, ara reconec… reconec que hi ha algú que te la té jugada!

El Harry es va sentir com si les últimes setmanes no haguessin existit, com si es retrobés amb el Ron just després que el fessin paladí.

—Per fi te n’has adonat? —va dir el Harry amb veu freda—. Déu n’hi do com t’ha costat…

L’Hermione se’ls va quedar mirant a tots dos, nerviosa. El Ron va obrir la boca insegur. El Harry sabia que el Ron anava a disculpar-se i, de sobte, es va adonar que no li calia.

—No passa res —va dir abans que el Ron trobés les paraules—. Deixa-ho córrer.

—No —va fer el Ron—, no hauria d’haver…

—Que ho deixis córrer —va insistir el Harry. El Ron li va fer un somriure nerviós i el Harry l’hi va tornar.

L’Hermione es va posar a plorar.

—I ara, per què plores? —va saltar el Harry, desconcertat.

—Perquè sou uns burros! —va xisclar, i va donar un cop de peu a terra mentre les llàgrimes li relliscaven per la cara. I llavors es va llançar a sobre seu i, sense que poguessin fer-hi res, els va fer una abraçada a tots dos i va sortir corrents, definitivament plorant a llàgrima viva.

—Com una regadora —va dir el Ron, movent el cap—. Vinga, Harry, que estan a punt de dir la teva puntuació…

El Harry va agafar l’ou d’or i la Raigdefoc i va sortir de la tenda infinitament més content que no s’ho hauria pogut imaginar una hora abans, amb el Ron al costat xerrant pels colzes.

—Has sigut el millor, de carrer. El Cedric ha fet una cosa molt rara amb una roca que hi havia per allà… L’ha transfigurat i l’ha convertit en un gos. Pretenia distreure el drac amb el gos per poder agafar l’ou… La veritat és que la transfiguració ha sigut potent i es pot dir que la jugada li ha sortit bé perquè al final s’ha endut l’ou, oi?, però s’ha cremat. Quan estava a punt d’agafar-lo, el drac ha canviat d’idea, ha deixat estar el gos i l’ha tornat a empaitar. S’ha salvat pels pèls. I la noia aquesta, la Fleur, ha fet un sortilegi estrany; em sembla que pretenia deixar-lo en un estat de trànsit. Li ha funcionat més o menys i el drac s’ha quedat adormit, però aleshores ha deixat anar un ronc i li ha sortit una flamarada increïble que li ha encès la faldilla. L’ha hagut d’apagar amb una mica d’aigua que ha fet sortir de la vareta. I després ha sortit el Krum. És increïble, ni se li ha acudit de fer servir l’escombra! Tot i així, és el que ho ha fet millor després de tu. L’ha encegat amb alguna mena de sortilegi. El problema és que el drac ha estat una estona trontollant, mort de dolor, i ha aixafat la meitat dels ous, i al final es veu que li han tret uns quants punts per això: se suposava que els ous reals havien de quedar intactes.

Quan van arribar al tancat, el Ron va agafar aire. Ara que ja s’havien endut el cuadeserra, el Harry va veure on eren els cinc jutges: a l’altra banda del tancat, asseguts en uns seients elevats folrats de pa d’or.

—Cada un dóna una puntuació sobre deu —va dir el Ron i el Harry va forçar la vista per veure què feia el primer jutge (Madame Maxime) que alçava la vareta. De la vareta va sortir una llarga cinta de color plata que es va cargolar tota sola per formar un gran vuit.

—No està gens malament! —va exclamar el Ron alhora que la gent aplaudia—. Suposo que t’ha restat punts per la ferida a l’espatlla.

Després va ser el torn del senyor Mauch, que va fer aparèixer un número nou.

—Pinta bé! —va xisclar el Ron, i li va fer uns copets a l’esquena al Harry.

I aleshores el Dumbledore, que també va donar-li un nou. La gentada aplaudia més fort que mai.

I el Ludo Gepp… Un deu.

—Deu? —va fer el Harry, desconcertat—. Però… però si m’he fet mal… què juga?

—Harry, no et queixis! —va fer el Ron, exaltat.

I, finalment, el Karkaroff va alçar la vareta. S’ho va pensar un instant i aleshores ell també va treure un número de la vareta. Quatre.

—Què? —va cridar el Ron, enfurismat—. Un quatre? Com escombres cap a casa, eh, gos sarnós! Al Krum li has donat un deu…

Però al Harry tant li feia, ni tan sols li hauria importat que el Karkaroff li hagués donat un zero, perquè la indignació del Ron per a ell valia més de cent punts. Això no l’hi va dir al Ron, és clar, però quan van sortir del tancat se sentia més content que un gínjol. I no era només el Ron… Els que aplaudien a la grada no eren tots de Gryffindor. A l’hora de la veritat, un cop havien vist a què s’havia d’enfrontar, gran part de l’escola l’havia recolzat igual que al Cedric. I els de Slytherin li importaven poc. Ara ja podia resistir el que fos.

—Harry, estàs empatat en primer lloc amb el Krum! —va exclamar el Charlie Weasley corrents rere seu quan ja se n’anaven cap al castell—. Ei, me n’he d’anar corrents que li he d’enviar un mussol a la mare. Li vaig prometre que l’hi enviaria tan bon punt s’acabés la prova per explicar-li com havia anat… Però estic flipant, ha sigut increïble! Per cert, m’han demanat que et digui que t’has de quedar per aquí una estoneta… El Gepp vol parlar amb els paladins a la tenda.

El Ron va dir que l’esperava fora i el Harry va tornar a entrar a la tenda, que ara li va semblar molt diferent, graciosa i acollidora. Va recordar com s’havia sentit dins el tancat amb el drac i després en la llarga espera prèvia… No hi havia punt de comparació: l’espera havia estat mil vegades pitjor.

La Fleur, el Cedric i el Krum van entrar junts.

El Cedric tenia mitja cara coberta amb una pasta gruixuda de color taronja que presumiblement li estava curant la cremada. Quan va veure el Harry li va fer un somriure i li va dir:

—Ho has fet molt bé, Harry.

—Gràcies, Cedric —va respondre el Harry, i li va tornar el somriure.

—Tots ho han fet molt bé! —va exclamar el Ludo Gepp, que entrava a la tenda saltironejant i semblava tan content com si ell mateix hagués acabat de burlar un drac—. Només els vull dir un parell de coses. Ara els espera un llarg descans abans de la segona prova, que tindrà lloc el 24 de febrer a dos quarts de deu del matí, però no pateixin que els donarem alguna cosa en què pensar! Si miren els ous d’or que tenen tots a les mans, veuran que es poden obrir… Veuen les frontisses? Han de resoldre l’enigma que hi ha dins per saber en què consisteix la segona prova i poder preparar-se! Queda clar? Segur? Bé, doncs res més!

El Harry va sortir de la tenda, es va trobar amb el Ron i tots dos van enfilar cap al castell, parlant exaltadament. El Harry volia saber què havien fet els altres paladins amb més detall. Però tot just havien arribat al grup d’arbres rere el qual el Harry havia sentit rugir els dracs per primer cop, que una bruixa els va tallar el pas.

Era la Rita Skeeter. Aquell dia portava un vestit verd fluorescent que encaixava a la perfecció amb l’arrajaploma que duia a la mà.

—Enhorabona, Harry! —va dir, amb un somriure—. Et fa res concedir-me unes paraules? Com t’has sentit davant el drac? Què sents ara, un cop vistes les puntuacions dels jutges?

—Amb poques paraules ho resumiré tot —va dir el Harry, sense pensar-s’hi gaire—: passi-ho bé!

I va tirar cap al castell amb el Ron.





21. El front d’alliberament dels elfs


Aquell vespre, el Harry, el Ron i l’Hermione van anar a buscar el Porcupintí perquè portés una carta al Sirius explicant-li que havia aconseguit passar la primera prova sa i estalvi. Anant cap a la mussolerissa, el Harry li va explicar al Ron tot el que el Sirius li havia dit sobre el Karkaroff. Al principi el Ron es va sorprendre de saber que el Karkaroff havia estat un Cavaller de la mort, però quan van arribar a la mussolerissa ja deia que ho haurien hagut de sospitar abans.

—Tot encaixa, oi? —va dir—. Recordeu que al tren el Malfoy va dir que el Karkaroff era amic del seu pare? Ara ja sabem de què es coneixen. Probablement tots dos anaven emmascarats el dia de la final del Mundial de Quidditch… Una cosa està clara, Harry, i és que si va ser el Karkaroff qui va posar el teu nom al calze de foc, ara es deu sentir un inútil acabat. El pla no li ha funcionat. Només t’has fet una rascada! Deixa’m, ja ho faré jo.

El Porcupintí estava tan content que li confiessin una tramesa que s’havia posat a volar com un boig al voltant del cap del Harry, esgaripant sense parar. El Ron el va capturar al vol i el va subjectar mentre el Harry li lligava la carta a la pota.

—És impossible que les altres proves siguin tan perilloses com aquesta. Impossible! —va continuar el Ron, mentre duia el Porcupintí a la finestra—. Saps què? Que penso que pots guanyar el torneig. De debò.

El Harry sabia que el Ron ho deia per compensar el comportament de les últimes setmanes, però el comentari li va agradar de totes maneres. En canvi, l’Hermione es va recolzar a la paret amb els braços creuats i va arrufar les celles.

—Al Harry encara li falta molt per acabar el torneig —va dir molt seriosa—. Si la primera prova ha estat això, no vull ni pensar com seran les altres.

—Ja està, ja ha parlat la senyora optimista —va dir el Ron—. Tu i la professora Trelawney us hauríeu de fer amigues…

I va deixar anar el Porcupintí per la finestra. El mussol va caure uns quants metres abans d’aixecar el vol; la carta que duia lligada a la pota era molt més llarga i pesada que de costum: el Harry no havia pogut resistir la temptació d’explicar-li al Sirius amb pèls i senyals com havia esquivat, encerclat i finalment enganyat el cuadeserra.

Van estar una estona mirant com el Porcupintí desapareixia en la foscor i aleshores el Ron va dir:

—I ara més val que anem a la festa sorpresa que et deuen estar preparant, Harry… Jo crec que el Fred i el George ja hauran pispat prou menjar de la cuina…

I, efectivament, a la sala comuna de Gryffindor els esperava una gran rebuda. Hi havia muntanyes de dolços i gerres de suc de carabassa i de batut de bescuit; el Lee Jordan havia deixat anar alguns Coets del Dr. Filibuster: peten xops i no cal flama, de manera que hi havia un munt d’estrelletes i espurnes flotant en l’ambient. El Dean Thomas, que dibuixava molt bé, havia fet uns cartells impressionants, la majoria dels quals mostraven el Harry volant amb la Raigdefoc per sobre del cuadeserra, tot i que també n’hi havia un parell en què apareixia el Cedric amb el cap ple de flames.

El Harry es va servir menjar; gairebé havia oblidat que era tenir gana, i es va asseure amb el Ron i l’Hermione. Estava més content que un gínjol; tornava a tenir el Ron al seu costat, havia passat la primera prova, i la segona no era fins tres mesos després.

—Coi, com pesa això! —va exclamar el Lee Jordan, que havia agafat l’ou d’or que el Harry havia deixat sobre una taula, i el sospesava amb les mans—. Harry, obre’l! Volem veure què hi ha!

—Se suposa que ningú l’ha d’ajudar a resoldre l’enigma —va saltar l’Hermione a l’acte—. Són les regles del torneig…

—La primera prova també se suposava que l’havia de passar sense ajut —va dir el Harry amb veu baixa, de manera que només el sentís l’Hermione, i ella va somriure sense poder amagar la seva culpabilitat.

—Vinga, Harry, obre’l! —van cridar uns quants més.

El Lee va passar l’ou al Harry i ell va clavar les ungles a la ranura perimetral i el va obrir.

L’ou estava completament buit; però, tan bon punt el Harry va alçar la tapa, un so molt desagradable que semblava un gemec estrident va omplir la sala. Al Harry li va recordar l’orquestra de fantasmes de la festa de mortiversari del Nick-de-poc-sense-cap, que tocava la serra musical.

—Tanca’l! —va suplicar el Fred, que es tapava les orelles amb els dits.

—Què és això? —va fer el Seamus Finnigan, que es mirava l’ou astorat—. Semblava una fada… Potser és que t’hauràs d’enfrontar amb una criatura d’aquestes el proper cop!

—Era com si estiguessin torturant algú! —va dir el Neville, que s’havia posat molt blanc i li havien caigut a terra els entrepans de salsitxa—. Jo crec que hauràs de lluitar contra el Malefici Imperatiu!

—Neville, no siguis burro —va dir el George—. No poden fer el Malefici Imperatiu als paladins! A mi m’ha semblat que era el Percy que cantava… Potser és que t’hi hauràs d’enfrontar a la dutxa!

—Hermione, vols una coca de sucre? —va preguntar-li el Fred.

L’Hermione es va mirar amb suspicàcia el plat que li oferia.

El Fred va somriure.

—No passa res —va dir—. Aquesta és inofensiva. La que té truc és la d’anís.

I el Neville, que tot just se n’acabava de posar un tros a la boca, es va ennuegar i va escopir.

El Fred va riure.

—Era una broma, Neville…

L’Hermione va agafar un tros de coca de sucre i va dir:

—Tot això ho heu tret de la cuina?

—Sí —va fer el Fred amb un somriure, i aleshores es va posar a imitar la veu d’espinguet dels elfs domèstics—: «Vol res més, senyor? Es pot emportar el que vulgui, senyor». Són súper amables. Em farien un bou a l’ast si els digués que em ve de gust picar alguna cosa.

—I com t’ho fas per arribar a la cuina? —va preguntar l’Hermione amb un to de veu d’allò més innocent.

—Molt fàcil —va dir el Fred—: la porta s’amaga rere un bodegó. L’únic que cal és fer pessigolles a la poma, esperar que rigui i… —Es va aturar i se la va mirar, malfiant-se’n—. Per què m’ho preguntes?

—Curiositat —va dir l’Hermione a l’acte.

—Què pretens ara, induir els elfs a fer vaga? —va intervenir el George—. Què passa, que ja t’has cansat dels tríptics i vols organitzar la rebel·lió?

Alguns es van posar a riure. L’Hermione no va dir res.

—Que no se t’acudeixi baixar a la cuina a molestar-los i inculcar-los que tenen dret a roba i a salaris! —va advertir el Fred—. Es distraurien i deixarien de cuinar!

Just aleshores el Neville va desviar l’atenció de tothom convertint-se en una oca.

—Oh, perdona, Neville! —va cridar el Fred per sobre les riotes—. Me n’havia oblidat… Al final sí que hem encantat la coca d’anís…

Però no havia passat ni un minut que el Neville va començar a mudar el plomatge i un cop li van caure totes les plomes va tornar a ser el de sempre. Fins i tot es va unir a les rialles.

—Coca d’Oca! —va cridar el Fred a la gent que reia—. L’hem inventat el George i jo. A set sickles la peça, tota una oferta!

Ja era gairebé la una de la matinada quan el Harry va pujar al dormitori amb el Ron, el Neville, el Seamus i el Dean. Abans de córrer les cortines del llit, el Harry va deixar la reproducció en miniatura del cuadeserra cubà a la tauleta de nit. El drac va badallar, es va arraulir i va tancar els ulls. El Harry va començar a entendre el Hagrid… No estaven tan malament, els dracs…

El mes de desembre va portar vent i glaçades a Hogwarts i, tot i que a l’hivern al castell sempre hi havia corrents d’aire, cada cop que passava davant del vaixell de Durmstrang o el carruatge de Beauxbatons, el Harry pensava que era una sort poder-se refugiar rere els seus murs gruixuts, a la vora del foc. El vaixell estava ancorat al llac i s’alçava desprotegit en una zona ventejada; les veles negres onejaven amb violència en el cel fosc. I al Harry li semblava que al carruatge també hi devia fer força fred. El Hagrid abastia els cavalls de Madame Maxime del seu whisky de malta preferit; només amb els vapors que emanaven de l’abeurador n’hi havia prou perquè tota la classe de Criança de Criatures Màgiques perdés el cap, la qual cosa no hauria estat gens recomanable, perquè continuaven criant aquells horribles uixecs i necessitaven posar-hi els cincs sentits.

—No sé si hivernen o no —va dir el Hagrid als seus alumnes, que tremolaven de fred a l’hort de carabasseres, en començar la classe—. He pensat que podíem mirar si els hi venia de gust fer la migdiada… Aviam si aquestes caixes els hi agraden …

Ja només quedaven deu uixecs; i és que, per molt exercici que els fessin fer, no perdien les ganes de matar-se els uns als altres. Ara ja feien prop de dos metres. L’armadura grisa, les potes fortes que corrien a passos curts, el cul de tro, els fiblons i les ventoses es combinaven per fer dels uixecs els éssers més repulsius que el Harry havia vist mai. Els alumnes es van mirar descoratjats les enormes caixes que havia portat el Hagrid. En cada caixa hi havia una manta i un coixí esponjós.

—Els farem entrar —va dir el Hagrid— i tancarem les tapes, aviam què passa.

Però els uixecs, pel que van poder comprovar, no només no hivernaven sinó que a més no els va agradar gens que els fessin entrar en caixes encoixinades i que els tanquessin amb claus i martell. Ben aviat el Hagrid va haver de cridar «No us espanteu, no us espanteu!», mentre els uixecs corrien com bojos per l’hort de carabasseres entre les restes fumejants de les caixes. A iniciativa del Malfoy, el Crabbe i el Goyle, gran part dels alumnes havien entrat a refugiar-se a la cabana del Hagrid per la porta del darrere i s’hi havien tancat, mentre el Harry, el Ron i l’Hermione, entre d’altres, es quedaven fora a ajudar el Hagrid. Plegats van poder capturar i lligar nou uixecs, la qual cosa els va costar unes quantes cremades i talls; al final només va quedar un uixec lliure.

—Sobretot, no l’espanteu! —va cridar el Hagrid, veient que el Ron i el Harry apuntaven amb les varetes i llançaven raigs d’espurnes a l’uixec, que avançava amenaçadorament cap a ells amb el fibló que tenia a l’esquena arquejat i llest per atacar—. Intenteu fer passar la corda pel fibló perquè no ataqui els altres uixecs!

—Quina llàstima, oi? —va cridar el Ron malhumorat mentre el Harry i ell reculaven cap a la paret de la cabana del Hagrid, mantenint a ratlla l’uixec amb les espurnes.

—Carai, carai… Quina festa…!

Era la Rita Skeeter, que estava recolzada a la tanca de l’hort del Hagrid, contemplant el caos. Aquell dia duia un capa gruixuda de color magenta amb un coll de pells de color violeta i anava amb la bossa de pell de cocodril penjada a l’espatlla.

El Hagrid es va llançar sobre l’uixec que acorralava el Harry i el Ron i el va tirar a terra; l’uixec va llançar una flamarada que va deixar seques les carabasseres dels voltants.

—Qui és vostè? —va preguntar el Hagrid a la Rita Skeeter mentre passava la corda a l’uixec pel fibló i el lligava fort.

—Rita Skeeter, reportera del Periòdic Profètic —va respondre la Rita amb un somriure que va deixar al descobert les seves dents d’or.

—Me pensava que el Dumbledore li havia prohibit entrar a l’escola —va dir el Hagrid arrufant les celles mentre s’aixecava de terra. L’uixec havia quedat lleugerament aixafat i el Hagrid el va haver d’arrossegar fins on eren els altres.

La Rita va fer com si no l’hagués sentit.

—Com es diuen aquestes bèsties tan fascinants? —va preguntar, accentuant el somriure.

—Uixecs cul de tro —va grunyir el Hagrid.

—Carai —va fer la Rita, aparentment molt interessada—. No n’havia sentit a parlar mai… D’on vénen?

El Harry va notar que, rere aquella barba negra salvatge, el Hagrid es posava vermell, i el cor li va fer un bot. No hi havia pensat, però, certament, d’on havia tret els uixecs?

L’Hermione, que s’estava preguntant el mateix, va saltar i va dir:

—Són unes bèsties molt interessants, oi? Oi que si, Harry?

—Què? Ah, sí… Aaau! Molt interessants, sí —va fer el Harry. L’Hermione li havia hagut de trepitjar el peu.

—Però qui tenim aquí! El Harry! —va exclamar la Rita Skeeter—. T’agrada la classe de Criança de Criatures Màgiques, oi? És una de les teves assignatures preferides?

—Sí —va fer el Harry sense vacil·lar. El Hagrid li va fer un somriure.

—Magnífic —va fer la Rita—. Francament magnífic. Fa molt que ensenya? —li va preguntar al Hagrid.

El Harry es va adonar que la Rita es mirava el Dean (que tenia un tall molt lleig a la galta), la Lavender (que duia el vestit socarrimat), el Seamus (que s’estava curant els dits que se li havien cremat) i les finestres de la cabana, on s’apinyava la resta de la classe amb els nassos contra el vidre, esperant que escampés la boira.

—Aquest és el meu segon any —va respondre el Hagrid.

—Magnífic… Que li podria fer una entrevista? Li faria res compartir els seus coneixements sobre éssers màgics? Com deu saber, cada dimecres el Periòdic Profètic publica una columna de zoologia. Podríem parlar dels bruixets de cartró.

—Uixecs cul de tro —la va corregir el Hagrid immediatament—. Mmm… Per què no?

El Harry va tenir el pressentiment que d’aquella entrevista no en podia sortir res de bo, però no tenia manera de comunicar-ho al Hagrid sense que la Rita Skeeter el veiés, així que va haver de suportar en silenci com el Hagrid i la Rita Skeeter quedaven per trobar-se a Les Tres Escombres per xerrar. I aleshores la campana va sonar dalt al castell i la classe es va acabar.

—Bé, doncs, adéu, Harry! —es va acomiadar la Rita alegrement quan el Harry se’n va anar amb el Ron i l’Hermione—. Fins divendres, Hagrid!

—Li tergiversarà les paraules com li doni la gana —va murmurar el Harry.

—Mentre no hagi importat il·legalment els uixecs —va dir l’Hermione desesperada. Es van mirar espantats: allò era la típica cosa que faria el Hagrid.

—El Hagrid s’ha ficat en un munt d’embolics i el Dumbledore no l’ha fet fora —els va recordar el Ron—. El pitjor que pot passar és que el Hagrid s’hagi de desfer dels uixecs. Perdó… He dit «el pitjor»? Volia dir «el millor», és clar.

El Harry i l’Hermione van riure i, ja molt més animats, se’n van anar tots a dinar.

Aquella tarda el Harry s’ho va passar molt bé a classe de Futurologia. Seguien fent prediccions de futur amb les cartes celestes, però ara que el Ron era amic seu tot allò tornava a ser molt divertit. La professora Trelawney, que s’havia mostrat tan complaguda amb ells dos quan havien predit que moririen de forma espantosa, es va enfadar perquè no paraven de riure mentre ella explicava les diferents maneres que té Plutó per pertorbar la vida diària.

—Crec —va dir amb un xiu-xiu místic que no amagava la seva evident irritació— que alguns de vostès —i va mirar el Harry significativament— serien menys frívols si haguessin vist el que jo vaig veure ahir a la nit a la bola de cristall. Estava aquí asseguda, molt concentrada fent mitja, quan de sobte em va vèncer la necessitat de consultar l’esfera. Així que em vaig aixecar, m’hi vaig situar davant i vaig esguardar dins la profunditat cristal·lina… I, saben què es reflectia a les seves aigües?

—Un ratpenat amb unes ulleres descomunals? —va fer el Ron a sota veu.

Al Harry li va costar molt aguantar-se el riure.

—La mort!

La Parvati i la Lavender es van tapar la boca amb la mà, horroritzades.

—Sí —va fer la professora Trelawney movent el cap teatralment—, s’acosta inexorablement, indeturable; sobrevola el castell com un voltor, cada vegada més a prop, més a prop…

Va mirar directe el Harry, però el Harry va badallar descaradament.

—Faria molt més respecte si no ho hagués fet mil cops —va assenyalar el Harry quan una estona després van baixar per l’escaleta que els duia a l’aire lliure—. Si m’hagués hagut de morir cada vegada que ella ho ha predit, jo seria una meravella de la ciència.

—Series una espècie de tri-tri-fantasma concentrat —va dir el Ron rient quan es creuaven amb el Baró Sagnant, que els mirava amb ulls sinistres—. Com a mínim no ens ha posat deures. Espero que la professora Vector n’hi hagi posat molts a l’Hermione. M’encanta que ella hagi de treballar i nosaltres no…

Però no ho van saber, perquè l’Hermione no va anar a sopar i tampoc era a la biblioteca quan la van anar a buscar després. Tan sols hi havia el Viktor Krum. El Ron va estar passejant-se per les prestatgeries una estona, observant-lo i debatent amb el Harry sobre la conveniència de demanar-li un autògraf… Però aleshores el Ron es va adonar que a la prestatgeria del costat hi havia sis o set noies debatent el mateix i la idea va perdre tota la gràcia.

—Em pregunto on es deu haver ficat —va dir el Ron quan ja enfilaven cap a la Torre de Gryffindor.

—Ni idea… Rucades.

Però la senyora Grassa encara no s’havia acabat de girar quan van sentir uns passos apressats que els anunciaven l’arribada de l’Hermione.

—Harry! —va dir, esbufegant, i es va aturar davant seu (la senyora Grassa se la va mirar amb reprovació)—. Harry, has de venir… Has de venir, ha passat una cosa increïble!

Va agafar el Harry pel braç i el va arrossegar pel passadís.

—Què passa? —va fer el Harry.

—Ja ho veuràs quan hi arribem… Va, vinga, vine…

El Harry va mirar el Ron, i el Ron va mirar el Harry, intrigat.

—D’acord —va accedir el Harry, i se’n va anar corrents amb l’Hermione; el Ron els va seguir volant.

—I a mi que em bombin, no? —va cridar la senyora Grassa, molesta—. Ni donar les gràcies! Jo aquí em quedo oberta de bat a bat fins que tornin, d’acord?

—Gràcies! —va cridar el Ron d’esquena.

—Hermione, on ens portes? —va preguntar-li el Harry sis pisos després, quan es disposaven a baixar les escales de marbre que s’acabaven al vestíbul.

—Ja ho veureu! D’aquí a un segon ho veureu! —va fer l’Hermione exaltada.

Quan va arribar als peus de l’escala va girar cap a l’esquerra i se’n va anar a pas lleuger cap a la porta per la qual havia desaparegut el Cedric Diggory la nit en què el calze de foc havia vomitat el seu nom i el del Harry. El Harry no havia travessat mai aquella porta. El Ron i ell van seguir l’Hermione escales avall i es van sorprendre que, en lloc d’anar a parar a un passadís fosc com el que duia a la masmorra de l’Snape, fossin en un passadís de pedra espaiós, molt ben il·luminat amb torxes i decorat amb quadres alegres que representaven menjar.

—Espera… —va fer el Harry, reflexiu, a mig passadís—. Un moment…

—Què passa? —l’Hermione es va girar per mirar-lo, expectant.

—Ja sé què pretens —va dir el Harry.

Va donar un cop de colze al Ron i li va assenyalar un quadre que hi havia rere l’Hermione que representava un bol de fruita enorme.

—Hermione! —va exclamar el Ron, que finalment hi va caure—. Vols embolicar-nos amb això del pet un altre cop!

—No, us juro que no! —va dir l’Hermione a l’acte—. I no es diu «pet»!

—Li has canviat el nom? —va dir el Ron, arrufant les celles—. I com ens diem, ara? Front d’Alliberament dels Elfs? Jo no penso irrompre a la cuina per impedir que treballin, no penso fer-ho!

—Ningú t’ho ha demanat! —va dir l’Hermione, ansiosa—. Però és que acabo de baixar per parlar amb ells i he descobert que… Va, vinga, Harry, que et vull donar una sorpresa!

L’Hermione va tornar a agafar el Harry pel braç, el va arrossegar fins al bodegó i va fer pessigolles a una poma verda, que es va recargolar, rient, i es va convertir en un pom verd. L’Hermione hi va posar la mà, va obrir la porta i va empènyer el Harry per l’esquena perquè entrés.

El Harry va veure momentàniament una sala de sostre molt alt, tan gran com el Gran Saló, amb tot de cassoles de llautó brillant i paelles penjant de les parets de pedra, amb una llar de foc magnífica a l’altre extrem, però aleshores alguna cosa petiteta se li va acostar des del centre de la sala, xisclant:

—Harry Potter! Què hi fa aquí, senyor?

Acte seguit se li va tallar la respiració; l’elf que xisclava el va abraçar tan fort per la panxa que gairebé li fa sortir el fetge per la boca.

—Dobby? —va fer el Harry, sense veu.

—És el Dobby, senyor, és el Dobby! —va xisclar la veu a l’alçada del melic del Harry—. Senyor, el Dobby tenia l’esperança de tornar a veure el Harry Potter, i el Harry Potter l’ha anat a veure a ell!

El Dobby el va deixar anar i va fer uns passos enrere, alçant el cap, somrient-li amb aquells enormes ulls verds que semblaven pilotes de tennis plens de llàgrimes de felicitat. Estava gairebé igual que l’última vegada: amb el nas puntegut, les orelles de ratpenat, els dits i els peus allargats… Tot excepte la roba que duia, que no s’assemblava en res a la que portava quan s’havien conegut.

Quan el Dobby treballava per a la família Malfoy, sempre duia la mateixa funda de coixí vella i llardosa. En canvi, ara portava el conjunt de peces de vestir més estrambòtic que el Harry havia vist mai; encara s’havia vestit pitjor que els bruixots que hi havia a la final del Mundial de Quidditch: duia una cobretetera al cap, a tall de barret, en què hi havia clavat un munt de xapes llampants; una corbata estampada amb ferradures sobre el pit nu, uns pantalons curts de futbol que semblaven de nen i dos mitjons, un de cada color. El Harry va remarcar que un dels mitjons que duia era aquell de color negre que ell s’havia tret del peu perquè el senyor Malfoy el donés al Dobby per descuit, i així l’alliberés. L’altre era de ratlles taronges i roses.

—Dobby, què hi fas aquí? —va preguntar el Harry, astorat.

—El Dobby treballa a Hogwarts, senyor! —va xisclar el Dobby tot content—. El professor Dumbledore ha donat feina al Dobby i a la Winky, senyor!

—A la Winky? —va fer el Harry—. La Winky també és aquí?

—Sí, sí, senyor! —va respondre el Dobby.

L’elf va agafar el Harry per la mà i el va conduir per la cuina entre quatre grans taules de fusta que estaven disposades exactament de la mateixa manera que les del Gran Saló. En aquells moments estaven buides perquè s’havia acabat el sopar, però el Harry va suposar que una hora abans estaven plenes de plats que després havien enviat a les seves homòlogues del pis de dalt. A la cuina hi havia com a mínim un centenar d’elfs que el van rebre amb un somriure i una reverència. Tots duien el mateix uniforme: un drap de cuina estampat amb l’escut de Hogwarts lligat com una toga, igual que el que portava la Winky el dia de la final.

El Dobby es va aturar davant de la llar de foc.

—La Winky, senyor! —va dir.

La Winky estava asseguda en un tamboret al costat del foc. Era evident que ella, al contrari que el Dobby, no sentia passió per la roba. Duia una faldilleta senzilla i una brusa amb un barret blau que hi feia joc i que estava foradat perquè pogués treure les orelles. A més, mentre que cada una de les peces estrambòtiques que duia el Dobby estava tan neta i polida que semblava nova, era evident que la Winky no tenia gens de cura de la seva roba. Duia tota la brusa tacada de sopa i una cremada a la faldilla.

—Hola, Winky! —va saludar-la el Harry.

A la Winky li va tremolar el llavi. I aleshores es va posar a plorar tan desconsoladament com el dia de la final del Mundial de Quidditch.

—Oh, no —va fer l’Hermione. El Ron i ella havien seguit el Harry i el Dobby fins allà—. Winky, sisplau, no ploris…

En sentir allò, la Winky encara va plorar més fort. En canvi, el Dobby es mirava el Harry somrient.

—Vol el Harry Potter una tassa de te? —va xisclar fort, per sobre els gemecs de la Winky.

—Mmm… D’acord —va dir el Harry.

En un instant, sis elfs van aparèixer trotant amb una safata de plata en què hi havien preparat una tetera, tres tasses, una gerra de llet i un plat amb galetes.

—Això sí que és un bon servei! —va exclamar el Ron, impressionat. L’Hermione li va fer una ganyota, però els elfs semblaven encantats; van fer una gran reverència i es van retirar.

—Quan de temps portes aquí, Dobby? —va preguntar el Harry, mentre els servia el te.

—Tan sols una setmana, senyor Harry Potter —va contestar el Dobby content—. El Dobby va venir a veure el professor Dumbledore, senyor. És que a un elf domèstic que ha estat acomiadat li és molt difícil trobar feina, senyor, molt difícil…

En sentir allò, la Winky encara va gemegar més fort; el nas de tomàquet aixafat li rajava a dojo, però ella no feia res per aturar els mocs.

—Durant dos anys el Dobby ha recorregut tot el país buscant feina, senyor! —va xisclar el Dobby—. Però el Dobby no n’ha trobat perquè ara vol un sou!

En sentir aquelles paraules, els elfs domèstics que hi havia a la cuina, que fins aleshores havien estat escoltant i observant amb atenció, van abaixar la vista, com si el Dobby hagués dit alguna cosa grollera i vergonyant.

En canvi, l’Hermione va exclamar:

—Bé que fas, Dobby!

—Gràcies, senyoreta! —va dir el Dobby i li va fer un somriure tan gran que se li van veure totes les dents—. Però la majoria de bruixots no volen elfs domèstics que cobrin, senyoreta. «Un elf domèstic que cobra? Això és ridícul!», diuen, i al Dobby li tanquen la porta als nassos! Al Dobby li agrada treballar, però vol portar roba i vol cobrar un sou, senyor Harry Potter… El Dobby vol ser lliure!

Els elfs domèstics de Hogwarts van començar a allunyar-se del Dobby, com si pensessin que els podia contagiar alguna malaltia. En canvi, la Winky es va quedar on era, tot i que el volum dels seus plors va augmentar sensiblement.

—I aleshores el Dobby va anar a visitar la Winky i es va trobar que la Winky també era lliure, senyor! —va dir el Dobby, entusiasmat.

En sentir allò, la Winky es va llançar a terra i es va quedar bocaterrosa donant cops de puny a les lloses i xisclant de desesperació. Ràpidament l’Hermione es va agenollar al seu costat per intentar consolar-la, però res del que li deia feia cap efecte.

El Dobby va continuar amb la història, cridant amb aquella veu aguda per sobre els xisclets de la Winky.

—I aleshores el Dobby va tenir una idea, senyor Harry Potter! «I si el Dobby i la Winky busquen feina junts?», va dir el Dobby. «I on vols que trobem feina per a dos elfs domèstics?» va dir la Winky. I el Dobby va estar pensant i al final se li va acudir: a Hogwarts! Així que el Dobby i la Winky van venir a veure el professor Dumbledore i el professor Dumbledore els va llogar, senyor!

Al Dobby se li va il·luminar la cara amb un somriure i els ulls se li van tornar a omplir de llàgrimes.

—I el professor Dumbledore va dir que li pagaria un sou al Dobby, si el Dobby volia cobrar un sou! Així que el Dobby és un elf lliure, i el Dobby cobra un galeó a la setmana i té un dia de festa al mes!

—Això és molt poc! —va saltar l’Hermione indignada, per sobre els crits i els cops de la Winky.

—El professor Dumbledore va oferir al Dobby deu galeons a la setmana i dissabtes i diumenges lliures —va dir el Dobby amb una esgarrifança, com si li fes por pensar en tant d’oci i riqueses—, però el Dobby ho va rebutjar, senyoreta… El Dobby vol ser lliure, senyoreta, però no massa; li agrada més treballar.

—Winky, i a tu quant et paga el professor Dumbledore? —va preguntar l’Hermione afablement.

Si creia que amb allò l’animaria, s’equivocava de dalt a baix. És cert que la Winky va deixar de plorar, però quan es va incorporar es va mirar l’Hermione amb els ulls encesos, la cara xopa i tota ella tremolant de fúria.

—La Winky ha estat rebutjada, però encara no ha perdut l’honor! —va xisclar—. La Winky no ha caigut tan baix! La Winky està degudament avergonyida de ser lliure!

—Avergonyida? —va fer l’Hermione desconcertada—. Però, Winky! Qui ha d’estar avergonyit és el senyor Mauch, no tu! Tu no vas fer res de dolent; va ser ell qui et va maltractar…

Però en sentir allò la Winky es va posar les mans als forats del barret, es va aixafar les orelles per no sentir res i va xisclar:

—No insulti el meu amo, senyoreta! No insulti el senyor Mauch, senyoreta! El senyor Mauch és un bon bruixot, senyoreta! El senyor Mauch va fer molt bé de fer fora la Winky dolenta!

—La Winky té problemes d’adaptació —va xisclar el Dobby en to confidencial—. La Winky no recorda mai que ja no està lligada al senyor Mauch; ara pot dir el que pensa, però no ho fa.

—Que els elfs domèstics no poden dir el que pensen dels seus amos? —va preguntar el Harry.

—Oh, no, senyor, és clar que no! —va fer el Dobby, molt seriós de sobte—. Forma part de l’esclavatge dels elfs domèstics, senyor. Els guarden els secrets, mantenen alt l’honor de la família, i mai parlen malament d’ells… Tot i que el professor Dumbledore li va dir al Dobby que ell no feia complir aquesta norma. El professor Dumbledore li va dir al Dobby que era lliure de… de…

De sobte el Dobby es va posar molt nerviós i li va fer un senyal al Harry perquè se li acostés. El Harry es va inclinar.

El Dobby li va murmurar a l’oïda:

—Va dir que el Dobby era lliure de dir que és… un vell tronat tocat de l’ala!

El Dobby va fer una rialleta, mig avergonyit.

—Però el Dobby no vol —va dir ja a un volum normal. Va fer que no amb el cap i les orelles se li van moure d’un cantó a l’altre—. Al Dobby li agrada molt el professor Dumbledore, senyor. I està molt orgullós de guardar-li els secrets.

—Així que ara ja pots dir el que vulguis dels Malfoy? —li va preguntar el Harry amb un somriure.

Als ulls immensos del Dobby hi va aparèixer un bri de por.

—El Dobby… El Dobby ho podria fer —va dir, dubtós, i va arronsar les seves espatlletes—. El Dobby podria dir al Harry Potter que els seus antics amos eren… eren… bruixots del mal molt dolents!

El Dobby es va quedar horroritzat de la seva pròpia gosadia i es va posar a tremolar. Aleshores va córrer cap a la taula més propera i hi va colpejar el cap molt fort, xisclant:

—Dobby dolent! Dobby dolent!

El Harry va agafar el Dobby per la part del darrere de la corbata i el va allunyar de la taula.

—Gràcies, senyor Harry Potter, gràcies —va dir el Dobby sense alè, fregant-se el cap.

—Tan sols és qüestió d’acostumar-s’hi —va dir el Harry.

—Acostumar-s’hi?! —va xisclar la Winky furiosa—. El Dobby hauria d’estar avergonyit de parlar així dels seus amos!

—Ja no són els amos del Dobby! —va saltar el Dobby en to desafiant—. Al Dobby ja no li importa el que pensin d’ell!

—El Dobby és un elf dolent! —va gemegar la Winky, que tornava a plorar—. Pobre senyor Mauch, què deu fer sense la seva Winky? El senyor Mauch necessita la Winky, necessita el seu ajut! La Winky ha cuidat els Mauch tota la vida, i la seva mare ho va fer abans que ella, i la seva àvia abans que la seva mare… Oh, què dirien elles si sabessin que la Winky ha estat alliberada? Oh, quin deshonor, oh quina desgràcia! —Es va tornar a amagar la cara a la faldilla sanglotant.

—Winky —va dir l’Hermione amb fermesa—, estic convençuda que el senyor Mauch s’espavila molt bé sense tu. L’hem vist…

—La senyoreta ha vist l’amo? —va preguntar la Winky sense alè, alçant la cara plena de llàgrimes. Es va mirar l’Hermione amb els ulls molt oberts—. L’ha vist aquí, a Hogwarts?

—Sí —va dir l’Hermione—. Ell i el senyor Gepp formen part del tribunal del Torneig dels Tres Bruixots.

—El senyor Gepp també ve? —va xisclar la Winky i, per a sorpresa del Harry (i del Ron i l’Hermione també, a jutjar per les cares que feien), es va tornar a enfadar—. El senyor Gepp és un bruixot dolent! Un bruixot molt dolent! A l’amo no li agrada gens, però gens!

—El Gepp és dolent? —va fer el Harry.

—Oh, i tant! —va exclamar la Winky, movent el cap amb ímpetu—. L’amo li ha explicat moltes coses a la Winky! Però la Winky no dirà res… La Winky no revela els secrets del seu amo!

I es va tornar a desfer en llàgrimes; sanglotava i sanglotava amb la cara amagada a la faldilla.

—Pobre amo, pobre amo; ja no té la Winky al seu costat!

A partir d’aquell moment ja no van aconseguir que la Winky digués cap més paraula assenyada, de manera que van deixar que plorés i es van acabar el te mentre el Dobby els explicava alegrement la seva vida d’elf lliure i el que pensava fer amb el seu sou.

—La propera cosa que farà el Dobby és comprar-se un jersei! —va dir tot content, assenyalant-se el pit nu.

—Tinc una idea, Dobby —va dir el Ron, a qui semblava que l’elf li havia caigut molt bé—. Et donaré el que em regali la meva mare per Nadal. Sempre me’n fa un. No et fa res que sigui de color marró, oi?

El Dobby estava encantat.

—Em sembla que l’haurem d’encongir una mica perquè et vagi bé —li va dir el Ron—, però et quedarà molt bé amb la cobretetera.

Quan van fer cap a la porta, molts dels elfs que els envoltaven se’ls van acostar i els van oferir tota mena de dolços per endur-se. L’Hermione els va rebutjar i es va mirar entristida la manera com els elfs s’acomiadaven amb una reverència; però el Harry i el Ron es van omplir les butxaques.

—Moltes gràcies! —va dir el Harry als elfs, que s’havien apinyat al voltant de la porta per acomiadar-se—. A reveure, Dobby!

—Podria… Podria el Dobby venir-lo a veure algun cop, senyor Harry Potter? —va preguntar el Dobby insegur.

—És clar que sí! —va respondre el Harry, i el Dobby va fer un gran somriure.

—I jo que m’he passat quatre anys admirant el Fred i el George perquè pispaven menjar de la cuina… —va dir el Ron quan pujaven les escales que duien al vestíbul, ja lluny dels elfs—. Ara veig que no és precisament un esport de risc, eh? Qualsevol diria que els fas un favor!

—Crec que això és el millor que els podia haver passat a aquests elfs —va dir l’Hermione enfilant les escales de marbre—: que el Dobby vingués a treballar a Hogwarts. Els altres elfs veuran que feliç que és amb la seva llibertat i a poc a poc s’adonaran que ells també volen ser lliures.

—Doncs si es fixen gaire en la Winky… —va dir el Harry.

—Ja li passarà —va dir l’Hermione no gaire convençuda—. Quan s’acostumi a Hogwarts s’adonarà que està millor sense el senyor Mauch aquell.

—Sembla que se l’estima molt —va fer el Ron embarbussant-se. Acabava de posar-se un pastisset de crema a la boca.

—En canvi, al senyor Gepp no el té pas en gran estima… —va dir el Harry—. Em pregunto què deu dir d’ell a casa el senyor Mauch…

—Probablement diu que no és un bon cap de departament —va dir l’Hermione—. I, francament, té part de raó.

—Tot i així, jo preferiria treballar per a ell que per al Mauch —va dir el Ron—. Com a mínim el Gepp té sentit de l’humor.

—Sort que el Percy no et sent —va fer l’Hermione amb un somriure.

—Dona, al Percy no li agradaria treballar per a ningú que tingués el més mínim sentit de l’humor —va dir el Ron, que ara atacava un éclair de xocolata—. No reconeixeria una broma ni que li ballés davant dels nassos nua i amb la cobretetera del Dobby al cap.





22. La prova inesperada


—Potter! Weasley! Volen fer el favor de parar atenció?

La veu de la professora McGonagall va sonar com una fuetada a la classe de Transfiguració del dijous, i el Harry i el Ron es van sobresaltar.

Ja era gairebé l’hora i havien acabat la feina; els galls dindi que havien estat transformant en conillets d’índies ja estaven tancats en una gran gàbia que hi havia sobre l’escriptori de la professora McGonagall (el conillet d’índies del Neville encara tenia plomes); havien copiat els deures que els havia escrit a la pissarra («Descriguin com s’han de modificar els sortilegis de transformació en les transfiguracions entre animals d’espècies diferents i donin-ne uns quants exemples.»). La campana estava a punt de sonar i el Harry i el Ron, que eren al final de l’aula fent un combat d’espases amb dues de les varetes falses del Fred i el George, van alçar la vista; el Ron amb un lloro de llautó i el Harry amb un gos de goma a la mà.

—Quan el Potter i el Weasley hagin acabat de mostrar-nos l’edat que tenen —va dir la professora McGonagall mirant-se’ls molt enfadada just en el moment que el cap del gos del Harry queia silenciosament a terra perquè el bec del lloro del Ron l’havia escapçat un instant abans—, els anunciaré una cosa.

»S’acosta el Ball d’Hivern, una festa que forma part del Torneig dels Tres Bruixots i que constitueix una ocasió excel·lent per conèixer els nostres convidats estrangers. Al ball només hi poden assistir els alumnes de quart en endavant, però poden convidar-hi un alumne més jove si ho desitgen…

La Lavender Brown va deixar anar una rialleta ximpleta. La Parvati Patil li va fer un cop de colze a les costelles alhora que intentava desesperadament no riure ella també. Totes dues es van mirar el Harry. La professora McGonagall no els va dir res, i el Harry va pensar que allò era totalment injust perquè al Ron i a ell acabava de cridar-los l’atenció.

—Hauran de dur vestits de gala —va continuar la professora McGonagall—. El ball tindrà lloc al Gran Saló el dia de Nadal. Començarà a les vuit del vespre i s’acabarà a mitjanit. I bé…

La professora McGonagall se’ls va mirar a tots pensarosa.

—Per suposat, el Ball d’Hivern és una ocasió excel·lent per… vaja… Per deixar-nos anar els cabells —va dir descontenta.

La Lavender va deixar anar una altra rialleta i es va tapar la boca amb les mans per ofegar l’escàndol. Aquell cop el Harry va entendre la gràcia: la professora McGonagall, que sempre duia els cabells recollits en un monyo, no semblava que se’ls hagués deixat anar mai en cap dels sentits.

—Però no per això —va seguir la professora McGonagall— canviaran les normes de conducta de l’escola. Si algun alumne de Gryffindor es comporta malament i deixa en ridícul l’escola, m’enfadaré molt.

En aquell moment va sonar la campana i es va produir l’enrenou de sempre, perquè tothom agafava les bosses i se les posava a l’espatlla d’una revolada.

La professora McGonagall va cridar enmig de la gatzara:

—Potter… M’agradaria parlar un moment amb vostè.

Pensant-se que el cridava en relació al gos de goma escapçat, el Harry se’n va anar cap a l’escriptori de la professora amb el cap cot.

La professora McGonagall va esperar que la resta de la classe hagués marxat i aleshores va dir:

—Potter, els paladins i les seves parelles…

—Quines parelles?

La professora McGonagall se’l va mirar recelosa, com si pensés que el Harry li volia prendre el pèl.

—Les parelles que els acompanyaran al Ball d’Hivern —va dir exasperada—. Les parelles de ball.

Al Harry se li van retorçar els budells.

—Parelles de ball? —Es va posar molt vermell—. Jo no penso ballar —va afegir ràpidament.

—Oh, i tant que ballarà —va dir la professora McGonagall irritada—. És per això que l’he cridat: perquè la tradició és que els paladins i les seves parelles obrin el ball.

De sobte el Harry es va imaginar a si mateix amb un frac i un barret de copa acompanyat per una noia empolainada com la tieta Petúnia quan anava a les festes de l’empresa del tiet Vernon.

—No penso ballar —va repetir.

—Potter, és la tradició —va dir la professora McGonagall amb fermesa—. Vostè és paladí de Hogwarts i farà el que ha de fer com a representant de l’escola. Així que ja pot començar a buscar-se una parella.

—Però… Jo no…

—Ja m’ha sentit, Potter —va dir la professora McGonagall en un to que no admetia rèplica.

Una setmana abans, el Harry hauria dit que buscar una parella de ball no era res comparat amb haver-se d’enfrontar a un cuadeserra cubà. Però després de passar la primera prova amb èxit, ara que el que havia de fer era demanar a una noia que l’acompanyés al ball, pensava que preferia mil vegades enfrontar-se al drac un altre cop.

Mai tanta gent s’havia quedat a Hogwarts a passar el Nadal; el Harry sempre es quedava, és clar, perquè l’alternativa era tornar al carrer Privet, però era dels pocs. En canvi, aquell any gairebé tots els alumnes de quart en amunt es quedaven, i el Harry tenia la sensació que tots estaven obsessionats amb el ball, o, com a mínim, totes les noies ho estaven, i era increïble la quantitat de noies que de sobte hi havia a Hogwarts; mai s’hi havia fixat. Noies que reien i murmuraven pels passadissos, noies que envermellien quan passaven al costat d’un grup de nois, noies que comentaven exaltades el que es posarien la nit de Nadal…

—Per què han d’anar sempre en ramats? —va dir el Harry al Ron quan un grup de noies els va passar pel costat mofant-se d’ells i mirant-se el Harry—. Com volen que els demanem per anar al ball, si mai n’hi ha una de sola?

—Vols una canya de pescar? —va suggerir el Ron—. Ja saps a qui l’hi demanaràs?

El Harry no va respondre. Sabia perfectament a qui li agradaria demanar-ho, però atrevir-se a fer-ho ja era una altra història… La Xo era un any més gran que ell, era bonica, estava a l’equip de quidditch de la seva residència i era molt coneguda.

El Ron li va llegir el pensament.

—Harry, no et preocupis. No tindràs cap problema: ets paladí, t’has enfrontat a un cuadeserra cubà. Se’t rifaran.

En honor a aquella amistat que tot just acabaven de reiniciar, el Ron va mantenir a ratlla l’amargor de la seva veu. I, per a sorpresa del Harry, va resultar que tenia raó.

L’endemà mateix una noia de cabells arrissats de Hufflepuff que feia tercer, amb la qual el Harry no havia parlat mai, li va demanar si volia anar al ball amb ella. El va agafar tan per sorpresa que li va dir que no automàticament. La noia se’n va anar una mica ferida i el Harry va haver d’aguantar les burles del Dean, el Seamus i el Ron durant tota la classe d’Història de la Màgia. Un dia més tard van ser dues les noies que l’hi van demanar: una de segon i (cosa que el va horroritzar) una de cinquè que semblava que l’hagués de tombar si li deia que no.

—Aquesta no estava malament —va dir el Ron en justícia quan va deixar de riure.

—Però si em passava un pam! —va dir el Harry malhumorat—. Imagina’t quina pinta faríem ballant junts.

El que havia dit l’Hermione un dia parlant del Krum ara no s’ho podia treure del cap: «Només li van al darrere perquè és famós!». El Harry estava convençut que cap de les noies que li havia demanat per anar al ball hauria volgut anar amb ell si no hagués estat paladí de Hogwarts, i es va preguntar si allò el molestaria en cas que la Xo l’hi demanés.

El Harry havia d’admetre que, per molta vergonya que li fes haver d’obrir el ball, en conjunt la seva vida havia millorat substancialment d’ençà que havia passat la primera prova. La gent que es trobava als passadissos ja no era tan desagradable amb ell i sospitava que el Cedric hi devia tenir alguna cosa a veure: era molt possible que, en gratitud per haver-lo previngut sobre els dracs, el Cedric hagués demanat als de Hufflepuff que el deixessin en pau. També tenia la sensació que veia moltes menys xapes de «Recolzeu el Cedric Diggory». Per descomptat que el Draco Malfoy encara citava l’article de la Rita Skeeter sempre que li era possible, però la gent li reia cada cop menys la gràcia. I, per acabar d’arrodonir la sensació de benestar del Harry, al Periòdic Profètic no havia aparegut cap història sobre el Hagrid.

—Si us he de ser sincer, no me va semblar gaire interessada pels animals —va dir el Hagrid quan el Harry, el Ron i l’Hermione li van preguntar com havia anat l’entrevista amb la Rita Skeeter durant l’última classe del trimestre. Aquell dia, cosa que li van agrair molt, el Hagrid va deixar de pretendre que estiguessin en contacte directe amb els uixecs i es van passar l’hora dins la cabana preparant una bona selecció de menjar casolà amb què temptar-los.

»Volia que li parlés de tu, Harry —va continuar el Hagrid en veu baixa—. Així que li vaig dir que som amics d’ençà que te vaig anar a buscar a cals Dursley. Me va preguntar si mai t’havia hagut d’esbroncar durant aquests quatre anys, si mai m’havies pres el pèl a classe. Li vaig dir que no, i no li va agradar gaire. Qualsevol hauria dit que volia que li digués que eres terrible.

—És que era això el que volia —va dir el Harry, que va tirar uns quants trossos de fetge de drac en un gran bol metàl·lic i va agafar un ganivet per tallar-ne més—. Si no pot vendre la història aquesta dient que sóc un petit heroi de tragèdia, la gent s’avorrirà.

—Hagrid, el que passa és que vol donar una mica d’emoció a la història —va dir el Ron sàviament mentre trencava uns ous de salamandra—. Havies de dir que el Harry és un delinqüent perillós!

—Però si no ho és! —va exclamar el Hagrid sorprès—. Hauria hagut d’entrevistar l’Snape —va dir el Harry amb pesar—. Ell sí que li hauria dit el que volia sentir. «El Potter sent un desig irresistible de trencar les normes…».

—Això va dir? —va preguntar el Hagrid, i el Ron i l’Hermione es van posar a riure—. Bé, potser sí que has trencat alguna norma, però ets bon paio.

—Gràcies, Hagrid —va fer el Harry amb un somriure.

—Hagrid, que aniràs al ball aquest del dia de Nadal? —va preguntar el Ron.

—Sí, tinc pensat de passar-hi —va respondre el Hagrid bruscament—. Pot estar bé. Harry, tu obriràs el ball, oi? Qui serà la teva parella?

—De moment, ningú —va respondre el Harry, que es va posar vermell, i el Hagrid va canviar de tema.

L’última setmana del trimestre va ser de bojos. Cada dia s’escampava un nou rumor sobre el ball, però el Harry no en feia cas. Per exemple, es deia que el Dumbledore li havia comprat vuit-cents barrils de licor de mel a Madame Rosmerta. En canvi, semblava que era cert que havia llogat les Mistery Sisters. El Harry no tenia idea de qui o què eren les Mistery Sisters perquè no havia escoltat mai la ràdio dels bruixots però, a jutjar per l’exaltació dels que havien crescut escoltant la RAB (Ràdio Associació de Bruixeria), eren un grup de música molt conegut.

Alguns mestres van renunciar a fer classe perquè era evident que els alumnes tenien el cap molt lluny de l’aula; per exemple, el petit professor Flitwick va deixar que juguessin durant la classe del dimecres i ell mateix se la va passar parlant amb el Harry sobre l’Encantament Atraient que havia fet a la primera prova del Torneig dels Tres Bruixots, que, segons ell, havia estat perfecte. Però altres professors no van ser tan generosos. Estava clar que res no impediria que el professor Binns els expliqués les rebel·lions dels gòblins: si no va deixar de donar classe ni quan es va morir, era evident que no deixaria de fer-ho per menuderies com el Nadal. Era increïble la capacitat que tenia per fer que les revoltes sagnants i cruels dels gòblins sonessin igual d’avorrides que l’informe sobre el gruix de les marmites del Percy. La professora McGonagall i el professor Murri també els van fer treballar fins a l’últim segon de classe, i era evident que el professor Snape tenia tantes ganes de deixar-los jugar a classe com d’adoptar el Harry. Un dia se’ls va quedar mirant desagradablement i els va informar que l’últim dia del trimestre els examinaria sobre antídots.

—Aquest home és pervers —va dir aquella nit el Ron a la sala comuna de Gryffindor—. Mira que posar-nos un examen l’últim dia! Només ell podia espatllar-nos el final del trimestre fent-nos estudiar.

—Home… Tampoc no es pot dir que t’hi estiguis deixant els colzes… —va replicar l’Hermione aixecant la vista dels apunts de Pocions. El Ron estava molt enfeinat construint un castell de cartes amb la seva baralla de jugar a burro explosiu; un passatemps molt més divertit que amb cartes muggles perquè les cartes podien esclatar en qualsevol moment.

—Hermione, és Nadal —li va recordar el Harry, que estava fent el dropo en una butaca al costat del foc, llegint Volar amb els Cannons per enèsima vegada.

L’Hermione li va fer una mirada severa:

—Harry, estaria bé que fessis alguna cosa de profit, encara que no vulguis aprendre antídots!

—Com ara? —va fer el Harry mentre es mirava el Joey Jenkins dels Cannons, que llançava una bala a l’encistellador dels Ratpenats de Rallycastle.

—Ocupar-te de l’ou! —va saltar l’Hermione.

—Hermione, sisplau, tinc fins al 24 de febrer per ocupar-me’n! —va replicar el Harry.

El dia de la primera prova, un cop acabada la festa, havia guardat l’ou al bagul i no l’havia tornat a tocar d’ençà d’aleshores. Al cap i a la fi, fins dos mesos i mig després no necessitava saber què volia dir aquell gemec estrident.

—I si és molt difícil i et costa molt?! —va exclamar l’Hermione—. Quedaràs com un burro si tots els altres saben de què va i tu no!

—Hermione, deixa’l en pau. S’ha guanyat un descans, no? —va dir el Ron, que va posar les dues últimes cartes que li quedaven dalt del castell just abans que el conjunt esclatés i es socarrimés les celles.

—Estàs molt afavorit, Ron… I et dóna un aire molt d’acord amb el teu vestit de gala.

Eren el Fred i el George. Es van asseure a la taula amb el Harry, el Ron i l’Hermione mentre el Ron es palpava les celles per saber com li havien quedat.

—Ron, ens pots deixar el Porcupintí? —va preguntar-li el George.

—No, ha sortit a portar una carta —va contestar el Ron—. Per què el voleu?

—Perquè el George li vol demanar si vol anar al ball amb ell —va dir el Fred sarcàstic.

—Doncs perquè volem enviar una carta, ruc! —va saltar el George.

—A qui escriviu tant? —va preguntar el Ron.

—No fiquis el nas on no et demanen, que també te’l cremaràs —va dir el Fred, apuntant-lo amb la vareta—. Què, ja teniu parella pel ball?

—No —va fer el Ron.

—Doncs més val que us espavileu, o totes les ties bones estaran agafades —va dir el Fred.

—I tu, amb qui vas? —va fer el Ron.

—Amb l’Angelina —va respondre el Fred a l’acte sense cap mena de vergonya.

—Què??? —va fer el Ron, sorprès—. Ja l’hi has demanat?

—Ostres! —va exclamar el Fred. Va girar el cap i va cridar—: Eo, Angelina!

L’Angelina, que estava parlant amb l’Alícia Spinnet al costat del foc, va alçar el cap.

—Què? —va respondre.

—Vols anar al ball amb mi?

L’Angelina va fer com si l’examinés de dalt a baix.

—Sí —va respondre, i es va girar de nou cap a l’Alícia i va seguir xerrant amb un somriure als llavis.

—Ja ho veieu —els va dir el Fred al Harry i el Ron—, bufar i fer ampolles.

Es va posar dret, va badallar i va dir:

—George, més val que fem servir un mussol de l’escola, doncs. Anem?

I se’n van anar. El Ron va deixar de tocar-se les celles i es va mirar el Harry a través de les runes fumejants del seu castell de cartes.

—Té raó, més val que comencem a espavilar-nos. O acabarem amb un parell de trols.

L’Hermione va esclatar d’indignació.

—Un parell de què? Em sembla que no t’he sentit bé.

—Vinga, ja m’entens —va fer el Ron, i va arronsar les espatlles—. Prefereixo anar sol que amb… amb l’Eloise Midgeon, per exemple.

—L’acne li ha millorat molt, i a més és molt simpàtica!

—Té el nas tort —va saltar el Ron.

—Mmm… Ara ho entenc… —va fer l’Hermione irritada—. O sigui, que bàsicament el que pretens és portar la noia més bonica que puguis aconseguir, encara que sigui una imbècil.

—Més o menys —va dir el Ron.

—Me’n vaig a dormir —va etzibar-li l’Hermione, i se’n va anar amb pas decidit cap als dormitoris de les noies sense badar boca.

Els professors i tot el personal de Hogwarts tenien ganes d’impressionar els visitants de Beauxbatons i Durmstrang de sempre, i aquell Nadal estaven decidits a mostrar el castell en tota la seva esplendor. El Harry mai havia vist uns ornaments tan espectaculars a l’escola. De la barana de l’escala de marbre penjaven caramells de glaç que no es desfeien; els dotze arbres de Nadal que sempre hi havia al Gran Saló estaven guarnits magníficament amb un munt de coses meravelloses, com ara baies de grèvol lluminoses i mussols daurats reals, que esgaripaven, i les armadures cantaven nadales. Era tot un què sentir cantar un casc buit que només se sabia la meitat de la lletra de la cançó «Fum, fum, fum». De tant en tant, el Filch havia de treure el Peeves de dins una armadura on s’havia amagat per omplir els buits amb versos inventats, tots molt grollers.

I el Harry seguia sense atrevir-se a demanar a la Xo que l’acompanyés al ball. El Ron i ell s’estaven començant a posar molt nerviosos i el Harry encara més perquè, com ell mateix va dir, el Ron no faria tant el ridícul si no aconseguia parella, però el Harry havia d’obrir el ball amb la resta de paladins.

—Suposo que sempre ho podem demanar a la Gemma Gemec —va dir el Harry desesperat, referint-se a la fantasma que hi havia al lavabo de noies del segon pis.

—Harry… Ens hem d’armar de coratge i anar a totes —va dir el Ron el divendres al matí com si parlés d’assaltar una fortalesa enemiga—. Aquesta nit quan tornem a la sala comuna tots dos hem de tenir parella. Val?

—Mmm… Val —va fer el Harry.

Però tots els cops que va veure la Xo aquell dia (a l’hora del pati, a l’hora de dinar i al passadís quan anava a Història de la Màgia) anava envoltada d’amigues. És que no anava sola enlloc? L’hauria d’assaltar quan anés al lavabo? Ni així, perquè fins i tot al lavabo anava amb una escorta de quatre o cinc noies. Però és que, si no ho feia aviat, segur que se li avançarien.

Li va costar tant concentrar-se en l’examen d’antídots de l’Snape que no es va recordar d’afegir l’ingredient clau, el bezoar, i al final va suspendre. Però no li va importar; prou feina tenia a reunir el coratge necessari per a la tasca que havia de fer a continuació. Quan va sonar la campana, va agafar la bossa i va enfilar ràpidament cap a la porta de la masmorra.

—Ens veiem a l’hora de sopar —els va dir al Ron i a l’Hermione, i va sortir corrents escales amunt.

El que havia de fer era demanar a la Xo si podien parlar en privat, res més… Es va obrir camí pels corredors plens de gent i (fins i tot massa aviat pel seu gust) la va trobar sortint de classe de Defensa Contra les Forces del Mal.

—Mmm… Xo? Puc parlar un moment en privat amb tu?

«Haurien de prohibir les rialletes», va pensar el Harry, furiós, quan les noies que envoltaven la Xo es van posar a riure per sota el nas. De totes maneres, ella no va riure. Li va dir que sí i el va seguir fins que van ser lluny de les seves companyes de classe.

El Harry la va mirar i va sentir que se li regirava l’estómac com si anés a llançar-se d’un cinquè pis.

—Mmm… —va fer.

No podia. No podia demanar-l’hi. Però ho havia de fer. La Xo se’l va quedar mirant, expectant.

—Volsveni’lball’mi?

—Què has dit? —va fer la Xo.

—Que si… que si vols venir al ball amb mi —va tornar a dir el Harry. Per què s’havia de posar vermell en aquell instant? Per què?!

—Ah! —va fer la Xo, i també es va posar vermella—. Ostres, Harry, em sap greu —i semblava que ho sentís de debò—. Però és que ja li he dit que sí a un altre…

—Oh… —va fer el Harry.

Era estrany, feia un instant l’estómac se li recargolava com si fos una serp, i de sobte s’havia quedat sense estómac.

—Oh, vaja —va dir—, què hi farem!

—De debò que ho sento —va repetir ella.

—No passa res —va dir el Harry.

Es van quedar mirant-se un instant sense saber què dir i finalment la Xo va fer:

—Bé…

—Ja… —va fer el Harry.

—Bé, doncs, m’estan esperant —va dir la Xo, encara molt vermella. I va girar cua.

Però, sense ser gaire conscient del que feia, el Harry la va cridar:

—Amb qui vas?

—Amb… amb el Cedric —va respondre la Xo—. El Cedric Diggory.

—Ah…

L’estómac li va tornar tal com havia marxat, però ara li peseva com si l’hi haguessin carregat de plom.

Va oblidar completament que no havia sopat i se’n va anar cap a la Torre de Gryffindor amb el cap cot i la veu de la Xo ressonant-li a l’oïda a cada passa que feia… «Amb el Cedric… El Cedric Diggory». El Cedric li havia començat a caure bé; estava disposat a oblidar que l’havia guanyat a quidditch, que era guapo, que era molt popular a l’escola i que era el paladí favorit de quasi tothom. I de sobte s’havia adonat que en realitat el Cedric no era res més que un nen maquet amb un cervell de mosquit.

—Llumetes de colors —va dir absent a la senyora Grassa.

El dia abans havien canviat la contrasenya.

—Oh, i tant! —va dir ella trinant, i es va ajustar l’ornament nadalenc que duia al cap mentre girava sobre les frontisses per deixar-lo passar.

El Harry va entrar a la sala comuna i amb gran sorpresa va veure que el Ron estava assegut en un racó amb la cara pàl·lida.

La Ginny era al seu costat, consolant-lo.

—Què et passa, Ron? —va preguntar-li el Harry, i es va asseure amb ells.

El Ron va alçar el cap horroritzat.

—Per què ho he fet? —es va lamentar—. No ho entenc.

—El què? —va preguntar el Harry.

—Doncs… Doncs que acaba de demanar a la Fleur Delacour si volia anar al ball amb ell —va explicar-li la Ginny. Semblava que s’estigués aguantant el riure, però va seguir consolant el Ron.

—Però, què dius?! —va exclamar el Harry.

—No entenc com he pogut fer una cosa així! —es va tornar a lamentar—. Què pretenia? Hi havia un munt de gent… No sé què m’ha passat… M’he tornat boig… Tots em miraven! Ella era al vestíbul, parlant amb el Diggory… He passat pel seu costat i… M’ha agafat un rampell… I li he demanat!

El Ron va gemegar i es va tapar la cara amb les mans. Va continuar parlant de manera gairebé inintel·ligible.

—M’ha mirat com si fos un llimac. Ni tan sols s’ha dignat a contestar-me. I aleshores, no sé com, he reaccionat i me n’he anat corrents.

—No és culpa teva, Ron. Tenies raó: és mig vela —va explicar el Harry—. La seva àvia ho era. Segur que estava intentant encantar el Diggory i tu has passat per allà i l’encanteri t’ha arribat a tu. Però perdia el temps. El Diggory anirà al ball amb la Xo Xang.

El Ron va alçar el cap.

—Li acabo de demanar si volia anar-hi amb mi —va explicar el Harry afligit— i m’ho ha dit.

De sobte la Ginny va deixar de somriure.

—Això ja passa de taca d’oli —va dir el Ron—, som els únics que no tenim parella. Bé, excepte el Neville. Ei! Saps a qui ho ha demanat? A l’Hermione!

—Què? —va fer el Harry, atònit.

—Ja, és molt fort! —va fer el Ron, i el riure li va fer recuperar una mica el color—. M’ho ha dit quan sortíem de Pocions. M’ha explicat que l’Hermione sempre es porta molt bé amb ell, que l’ajuda a fer els deures i tot això… Però es veu que ella li ha dit que ja hi anava amb algú altre! Ha, ha! I jo que m’ho crec! El que passa és que no volia anar-hi amb ell! És clar que és normal. A qui li agradaria?

—Prou! —va fer la Ginny, enfadada—. No te’n riguis!

Just en aquell moment l’Hermione va travessar el forat del retrat.

—Per què no heu baixat a sopar? —els va preguntar en acostar-s’hi.

—Perquè… Va, pareu de fer el burro tots dos… Perquè les noies a qui han demanat per anar al ball els han donat carabassa a tots dos! —va explicar la Ginny.

El Harry i el Ron van deixar de riure a l’acte.

—Gràcies, Ginny —va dir el Ron amb cara de pomes agres.

—Què passa, Ron, que ja han volat totes les guapes? —va fer l’Hermione amb desdeny—. L’Eloise Midgen et comença a semblar bonica, oi? No pateixis, que al final trobaràs algú que vulgui anar-hi amb tu.

Però el Ron no se l’escoltava: més aviat se la mirava com si de sobte hagués tingut una revelació.

—Ostres, Hermione, el Neville té raó… Tu ets una noia…

—Molt observador —va fer l’Hermione irònicament.

—I pots anar al ball amb un de nosaltres!

—No, no puc —va etzibar l’Hermione.

—Va, no et facis pregar —va dir el Ron ansiós—. Semblarem uns penjats si no aconseguim parella. Tothom en té!

—No puc anar amb vosaltres —va insistir l’Hermione, i ara es va posar vermella— perquè ja he dit que sí a un altre.

—No és veritat! —va saltar el Ron—. Això ho has dit només per no haver-hi d’anar amb el Neville!

—Ah, sí? —va dir ella amb foc als ulls—. Ron, que a tu t’hagi costat quatre anys descobrir que sóc una noia no vol dir que ningú més se n’hagi adonat.

El Ron se la va quedar mirant. I després va fer un altre somriure.

—D’acord, d’acord! Ets una noia! —va dir—. Ja estàs contenta? I ara, aniràs al ball amb un de nosaltres?

—Ron, quantes vegades t’ho hauré de dir? —va cridar l’Hermione enfadada—. Hi vaig amb una altra persona!

I se’n va anar com un llamp al dormitori de les noies.

—Mentidera! —va etzibar-li el Ron mirant com s’allunyava.

—No era cap mentida —va dir la Ginny a mitja veu.

—Ah, no? Doncs, amb qui hi va? —va preguntar el Ron amb brusquedat.

—No t’ho penso dir, és cosa seva —va dir la Ginny.

—Com vulguis —va fer el Ron, molest—. Ja me n’estic cansant, de tanta història. Ginny, tu aniràs amb el Harry i jo…

—No puc —va dir la Ginny, que també es va posar molt vermella—. Hi vaig amb… Amb el Neville. M’ho ha demanat quan l’Hermione li ha dit que no i mira… He pensat que si no hi anava amb ell no hi podria anar perquè estic a tercer. —Semblava abatuda—. Em sembla que més val que me’n vagi a sopar. —Es va alçar i se’n va anar cap al forat del retrat amb el cap cot.

El Ron es va mirar el Harry amb els ulls com taronges.

—Què els passa a totes? —va dir.

Però el Harry no va respondre. Acabava de veure entrar la Parvati i la Lavender. Havia arribat l’hora de prendre decisions dràstiques.

—Ara vinc —li va dir al Ron. Se’n va anar cap a la Parvati i li va dir—: Parvati, vols ser la meva parella al ball d’Hivern?

La Parvati va riure per sota el nas. El Harry va esperar que es tranquil·litzés amb els dits encreuats a la butxaca.

—Sí, per què no? —va contestar ella al final, posant-se molt vermella.

—Gràcies —va dir el Harry, alleugerit—. Lavender, vols anar-hi amb el Ron?

—Ja hi va amb el Seamus —va dir la Parvati, i totes dues van riure com ximpletes.

El Harry va sospirar.

—Se t’acut algú que pugui anar-hi amb el Ron? —va preguntar-li, abaixant la veu perquè el Ron no el sentís.

—L’Hermione Granger? —va fer la Parvati.

—No, ja té parella.

La Parvati es va sorprendre molt.

—Ah, sí! Qui? —va preguntar encuriosida.

El Harry va arronsar les espatlles.

—No ho sé —va respondre—. Què me’n dius, del Ron?

—Bé… —va fer la Parvati, dubitativa—. Potser la meva germana, la Padma, que està a Ravenclaw… Si vols l’hi pregunto.

—Sí, estaria bé —va dir el Harry—. Ja em diràs alguna cosa, doncs.

I va tornar amb el Ron amb la sensació que el ball aquell no pagava la pena i desitjant de tot cor que la Padma Patil no tingués el nas tort.





23. El ball d’hivern


Malgrat la gran quantitat de deures que havien de fer els alumnes de quart durant les vacances, un cop es van acabar les classes el Harry ja no tenia gens de ganes de treballar i es va passar la setmana abans de Nadal divertint-se amb la resta dels seus companys. A la Torre de Gryffindor gairebé hi havia tanta gent com durant el període lectiu i el lloc fins i tot semblava haver-se encongit perquè els seus habitants feien molt més merder que de costum. El Fred i el George havien tingut molt d’èxit amb la Coca d’Oca i durant els primers dies de les vacances a tothom li van sortir plomes. Ben aviat, però, tots els de Gryffindor van aprendre a tractar el menjar que els altres els oferien amb precaució extrema, no fos cas que contingués un tros de Coca d’Oca amagat per alguna banda, així que el Fred i el George es van posar a treballar en una altra broma. El Harry es va apuntar mentalment no acceptar mai més ni una sola galeta d’ells. Encara recordava els Llamins Perllongallengua que li havien donat al Dudley.

Havia nevat molt i el castell i els jardins estaven coberts d’una capa de neu gruixuda. El carruatge blau cel de Beauxbatons semblava una gran carabassa glaçada al costat de la caseta de pa de pessic amb nata que era la cabana del Hagrid, i els portells del vaixell de Durmstrang estaven coberts de gel i l’eixàrcia estava blanca del gebre. Els elfs domèstics que treballaven a la cuina s’estaven superant a ells mateixos amb uns estofats suculents que els feien entrar en calor i uns pastissos saborosos que estaven per llepar-s’hi els dits, de manera que la Fleur Delacour era l’única que havia aconseguit trobar un motiu de queixa.

—És molt pesat, aquest menjar de ‘Ogwagts —van sentir que es queixava un dia que se la van trobar sortint del Gran Saló (el Ron amagant-se darrere el Harry perquè la Fleur no el veiés)—. D’aquí a poc no m’hi cabgà el vestit de gala!

—Oh, quina tragèdia! —va saltar l’Hermione; la Fleur Delacour ja era al vestíbul—. S’ho té molt cregut, no?

—Hermione… Amb qui aniràs al ball? —li va preguntar el Ron.

El Ron no parava de preguntar-li el mateix amb l’esperança que algun dia l’agafés desprevinguda i li respongués. Però l’Hermione va arrufar les celles i es va limitar a dir:

—No t’ho penso dir perquè et riuries de mi.

—Estàs de conya o què, Weasley? —va dir el Malfoy, que era rere seu—. No em diguis que algú ha demanat a la cosa aquesta d’anar al ball! Però si és una sang de fang dentuda!

El Harry i el Ron es van girar automàticament, però l’Hermione encara va ser més ràpida i, com saludant algú que hi hagués rere el Malfoy, va cridar:

—Bona nit, professor Murri!

El Malfoy va fer un bot enrere i es va posar blanc. Va mirar al seu voltant, buscant el Murri frenèticament, però encara era a la taula dels professors, acabant-se l’estofat.

—Estàs més guapo quan vas de fura, Malfoy! —va dir l’Hermione mofeta, i el Harry, el Ron i ella se’n van anar per les escales de marbre rient.

—Hermione —va fer el Ron, mirant-se-la amb les celles arrufades—, les teves dents…

—Què passa amb les meves dents? —va dir ella.

—No sé… Que m’acabo d’adonar que les tens diferents…

—És clar que les tinc diferents! O et pensaves que les tindria tota la vida com me les va deixar el Malfoy…

—No, no. El que vull dir és que les tens diferents de com les tenies abans que el Malfoy et fes aquell sortilegi… Les tens… rectes… i… d’una mida normal.

I de sobte l’Hermione va somriure amb cara de pilleta i el Harry també ho va notar: era un somriure molt diferent d’aquell que recordava.

—Bé, és que… Quan vaig anar a veure Madame Pomfrey perquè me les reduís, em va posar un mirallet al davant i em va dir que l’avisés quan tornessin a ser com abans… —va explicar—. I… i vaig deixar que es passés una mica. —Va somriure encara més—. Als meus pares no els agradarà gens. Feia un munt de temps que mirava de convènce’ls que em deixessin encongir-me-les, però ells volien que portés els correctors. És normal, són dentistes, i creuen que la màgia i les dents no s’haurien de… Ei! Mireu! El Porcupintí ha tornat!

El mussol menut del Ron aletejava embogit amb un pergamí enrotllat a la pota al final de les escales recobertes de caramells. La gent que passava l’assenyalava i se’n reia, i unes noies de tercer es van aturar i van exclamar:

—Oh, mireu aquest mussolet! Oi que és una monada?

—Tap de barral amb plomes! —va xiuxiuejar el Ron, que va córrer escales amunt per agafar-lo—. Les cartes les has de dur directament al destinatari! Què és això de passejar-se fent el pinxo!

El Porcupintí va esgaripar d’alegria traient el cap pel puny tancat del Ron. Les noies de tercer es van esverar.

—Què mireu?! —va etzibar el Ron, i va fer un gest perquè fugissin amb la mà amb què subjectava el Porcupintí, que va esgaripar encara més content—. Té, Harry. Agafa la nota —va afegir el Ron a mitja veu mentre les noies de tercer marxaven corrent, escandalitzades. El Harry va agafar la resposta del Sirius, se la va embutxacar i tots tres es van apressar a anar cap a la Torre de Gryffindor per llegir-la.

A la sala comuna tots estaven massa enfeinats alliberant energia nadalenca per fixar-se en què feien els altres, així que el Harry, el Ron i l’Hermione es van asseure tranquil·lament allunyats de tothom al costat d’una finestra fosca que s’anava cobrint de neu i el Harry va poder llegir en veu alta:

Estimat Harry:

Felicitats per haver superat el cuadeserra! Qui va posar el teu nom al calze no deu estar gaire content! Jo t’anava a dir que fessis un Conjur Conjuntivític perquè el punt feble d’un drac són els ulls…



—Això és el que va fer el Krum! —va xiuxiuejar l’Hermione.

… però el que vas fer tu va ser molt millor. Estic impressionat.

Ara bé, Harry, no t’adormis. Allò tan sols era la primera prova, i qui t’ha fet participar al torneig encara té un munt d’oportunitats per fer-te mal. Tingues els ulls ben oberts, en especial quan la persona de qui vam parlar sigui a prop, i no et fiquis en embolics.

Recorda’t d’escriure’m si passa alguna cosa estranya.

Sirius



—Sembla el Murri! —va dir el Harry en veu baixa, i es va tornar a guardar la carta a la butxaca—. «Vigilància permanent!». Qualsevol diria que vaig amb els ulls tancats donant-me cops a tot arreu…

—Sí, però té raó, Harry —va dir l’Hermione—. Encara et queden dues proves. Hauries de mirar-te l’ou i començar a esbrinar què vol dir l’enigma…

—Hermione, té la mar de temps! —va etzibar el Ron—. Harry, vols jugar a escacs?

—Sí —va respondre el Harry, i aleshores, veient la cara que hi feia l’Hermione, va afegir—: Ni que volgués, no podria concentrar-me amb tot aquest merder. Ni tan sols sentiria l’ou.

—No, suposo que no —va sospirar l’Hermione, i es va quedar a mirar la partida d’escacs, que va acabar amb un escac i mat del Ron molt emocionant amb dos peons agosarats i un alfil sanguinari.

El dia de Nadal el Harry es va despertar de sobte. Preguntant-se què el podia haver despertat tan abruptament, va obrir els ulls i va veure uns ulls verds enormes que el miraven en la foscor. Els ulls pertanyien a algú que estava tan a prop seu que gairebé es tocaven de nassos.

—Dobby! —va exclamar el Harry, i es va allunyar d’ell amb tant d’ímpetu que gairebé va caure del llit—. Sisplau, no em donis aquests ensurts!

—El Dobby li demana perdó, senyor! —va xisclar el Dobby compungit, i va fer un bot enrere amb els dits a la boca—. El Dobby ha vingut a desitjar un bon Nadal al Harry Potter i a donar-li un regal, senyor! El Harry Potter va dir que el Dobby podria venir a veure’l!

—No passa res, Dobby —va fer el Harry, que encara tenia la respiració accelerada, tot i que el cor ja se li estava calmant—. Però un altre cop que vinguis desperta’m més suaument. No te’m llancis a sobre d’aquesta manera…

El Harry va descórrer les cortines del llit, va agafar les ulleres de la tauleta de nit i se les va posar. El seu crit havia despertat el Ron, el Seamus, el Dean i el Neville. Tots quatre se’l miraven per una escletxa de les seves cortines amb els ulls inflats i els cabells despentinats.

—Harry, estàs bé? —va preguntar el Seamus mig adormit.

—Sí, era el Dobby, que m’ha espantat —va murmurar el Harry—. Dorm.

—I ara! Regals! —va fer el Seamus quan va veure la pila de paquets que tenia als peus del llit. El Ron, el Dean i el Neville també van decidir que ara que ja estaven desperts més valia posar-se a obrir regals. El Harry es va girar cap al Dobby, que era dret al costat del seu llit i encara semblava molt preocupat per si l’havia fet enfadar. A la nansa de la cobretetera s’hi havia posat una bola de Nadal.

—El Harry Potter accepta el regal del Dobby? —va xisclar, insegur.

—És clar que sí —va fer el Harry—. Jo també tinc una cosa per a tu.

Era mentida; no havia comprat res al Dobby, però ràpidament va obrir el bagul i va treure un parell de mitjons deformats. Eren els més vells que tenia, i també els més horrorosos; eren de color mostassa i havien estat del tiet Vernon. El motiu pel qual estaven especialment deformats era que el Harry els havia fet servir per esmorteir el so del dolentoscopi durant més d’un any. Va treure el dolentoscopi de dins i va donar els mitjons al Dobby dient:

—Ho sento, m’he oblidat d’embolicar-los…

Però tot i així el Dobby n’estava encantat.

—Els mitjons són la peça de roba preferida del Dobby, senyor! —va dir, i es va treure els que portava per posar-se els del tiet Vernon—. El Dobby en té set parells… Però, senyor… —va dir amb ulls de sorpresa quan es va posar els dos mitjons, que li arribaven fins a la vora dels pantalons curts—. A la botiga s’han equivocat, senyor! Al Harry Potter li han donat dos mitjons iguals!

—Però, Harry, com pot ser que no te n’adonessis? —va dir el Ron picant-li l’ullet des del llit, que tenia totalment cobert de paper de regal—. Saps què farem, Dobby? Et donaré aquest parell perquè els puguis barrejar com Déu mana. Té. Ah, i també el jersei que et vaig prometre.

El Ron li va llançar un parell de mitjons de color violeta que acabava de desembolicar i el jersei que li havia fet la seva mare.

El Dobby estava extasiat.

—El senyor és molt amable! —va xisclar amb els ulls plorosos, i li va fer una gran reverència—. El Dobby estava convençut que el senyor era un gran bruixot, perquè és el millor amic del Harry Potter, però el que el Dobby no sabia era que fos tan generós, tan noble d’esperit, tan donat als altres…

—Si només són uns mitjons, Dobby —va dir el Ron, que s’havia posat lleugerament vermell, tot i que se li notava que se sentia complagut—. Carai, Harry! —Acabava d’obrir el regal del Harry, un barret dels Chudley Cannons—. Que guapo! —Se’l va posar. Era del mateix color que els seus cabells i li quedava horrible.

El Dobby va donar al Harry un paquetet en què va resultar que hi havia… Mitjons.

—Senyor, els ha fet el Dobby amb les seves mans! —va dir l’elf tot content—. El Dobby va comprar la llana amb el seu salari!

El mitjó esquerre era vermell i tenia un dibuix d’escombres voladores; el mitjó dret era verd i el dibuix era de papallones daurades.

—Carai, Dobby! Són… Són… Moltes gràcies, Dobby —va dir el Harry. Se’ls va posar i amb allò va aconseguir que al Dobby li tornessin a caure llàgrimes de felicitat.

—Senyor, el Dobby se n’ha d’anar: els elfs han de començar a preparar la festa d’aquesta nit! —va dir el Dobby, que es va acomiadar del Ron i la resta i va sortir corrents del dormitori.

Els altres regals que va rebre el Harry van ser molt més satisfactoris que els mitjons extravagants del Dobby, amb excepció, és clar, del regal dels Dursley: un mocador de paper; el pitjor regal que li havien fet mai. El Harry va suposar que ells també recordaven els Llamins Perllongallengua. L’Hermione li havia regalat un llibre: Equips de quidditch de Gran Bretanya i Irlanda, el Ron, una bossa plena de bombes fètides; el Sirius, una navalla amb accessoris per obrir qualsevol pany o cadenat i desfer qualsevol nus; i el Hagrid, una caixa dels seus dolços preferits: Caramels de Tots els Gustos de Bertie Bott, Granotes de Xocolata, Bales Brunzidores i Drooble, el Millor Xiclet per Fer Bombolles. A més, hi havia l’habitual paquet de la senyora Weasley que contenia un jersei nou (verd, amb un drac; el Harry va suposar que el Charlie li havia explicat la història del cuadeserra) i una gran quantitat de pastes de fruits secs casolanes.

El Harry i el Ron es van trobar amb l’Hermione a la sala comuna per baixar a esmorzar junts. El matí el van passar a la Torre de Gryffindor, on tothom gaudia dels seus regals, i després van baixar un altre cop al Gran Saló, on els esperava un dinar de Nadal esplèndid. Com a mínim hi havia un centenar de galls dindi, a més d’un munt de púdings de Nadal i grans quantitats de bombes de bruixot.

Després de dinar van sortir al jardí, que estava cobert amb una gruixuda capa de neu verge en què només hi havia els solcs deixats pels alumnes de Durmstrang i Beauxbatons en pujar al castell a dinar. L’Hermione no va voler participar en la guerra de neu del Harry i els Weasley i va preferir quedar-se mirant. A les cinc de la tarda va dir que pujava al castell a arreglar-se per al ball.

—Tres hores, necessites? —va saltar el Ron, mirant-se-la amb ulls incrèduls, i el George va aprofitar que el Ron estava distret per llançar-li una gran bola de neu que li va fregar la cara—. Amb qui hi vas? —va cridar, però l’Hermione li va fer adéu amb la mà i va desaparèixer per les escales de pedra que duien al castell.

Aquell dia no hi havia sopar perquè al ball ja se servia menjar, així que a les set del vespre, quan ja no s’hi veien, van deixar la guerra de neu i van pujar al castell. La senyora Grassa estava al quadre amb la seva amiga Violet, les dues borratxes amb unes quantes capses de bombons de licor a terra.

—Llumetes de colors, sí senyor! —va exclamar quan li van dir la contrasenya, abans de girar sobre les frontisses per deixar-los pas.

El Harry, el Ron, el Seamus, el Dean i el Neville es van posar els vestits de gala al dormitori, tots una mica cohibits, però cap d’ells tant com el Ron, que es mirava al gran mirall que tenien en un racó, horroritzat. No hi havia manera humana d’amagar el fet que el vestit que portava semblava de noia. En un intent desesperat per fer que fos més masculí, va fer un Sortilegi de Sega al coll i als punys. Li va funcionar bastant bé: com a mínim es va deslliurar dels volants de punta, però no havia fet un treball gaire fi, encara s’hi veien alguns fils blancs i les vores continuaven estant gastades.

—No entenc com us ho heu fet per aconseguir les dues noies més guapes del curs —va dir el Dean quan baixaven les escales.

—Magnetisme animal —va dir el Ron abatut, ocupat a treure’s els fils que li penjaven dels punys.

La sala comuna tenia un aire estrany, estava plena de taques de colors dels vestits de la gent, en lloc de ser l’habitual mar de color negre dels uniformes. La Parvati esperava el Harry al peu de les escales. I realment estava molt bonica, amb un vestit rosa fúcsia, la llarga cabellera negra trenada amb una veta daurada i uns braçalets d’or que li lluïen als canells. El Harry es va alegrar que no estigués rient per sota el nas.

—Ehem… Vas molt guapa —va dir, incòmode.

—Gràcies —va dir ella—. La Padma t’espera al vestíbul —li va dir al Ron.

—D’acord —va fer el Ron i, mirant al seu voltant, va preguntar—: On és l’Hermione?

La Parvati va arronsar les espatlles i va dir:

—Què, Harry?, baixem?

—Sí —va respondre el Harry, pensant que tant de bo s’hagués pogut quedar a la sala comuna. El Fred li va picar l’ullet en passar.

El vestíbul estava ple de gom a gom d’alumnes que esperaven que fossin les vuit perquè s’obrissin les portes del Gran Saló. Aquells que s’havien de trobar amb una parella d’una altra residència s’obrien pas entre la gent, mirant de trobar-la. La Parvati va trobar la seva germana i la va portar on eren el Harry i el Ron.

—Hola! —va fer la Padma, que estava igual de bonica que la seva germana, amb un vestit de color blau turquesa. Però en canvi no semblava entusiasmada de tenir el Ron per parella; se’l va mirar de dalt a baix i va deturar la mirada en el coll i els punys gastats.

—Hola —va fer el Ron, mirant al seu voltant, i no a ella—. Oh, no!

Va doblegar una mica els genolls per amagar-se rere el Harry perquè la Fleur Delacour passava amb un vestit de setí de color plata impressionant, acompanyada de Roger Davies, el capità de l’equip de quidditch de Ravenclaw. Un cop es van allunyar, el Ron es va dreçar i es va posar a mirar per sobre els caps de la gent.

—Però, on és l’Hermione?! —va repetir.

Un grup d’alumnes de Slytherin va sortir de les escales que pujaven de la seva residència, situada a baix, a les masmorres. El Malfoy anava al davant; portava un vestit de vellut negre de coll alt i el Harry va pensar que semblava un mossèn. La Pansy Parkinson l’agafava de bracet amb un vestit rosa pàl·lid amb volants. El Crabbe i el Goyle anaven tots dos de verd, semblaven dues roques cobertes de verdet; el Harry es va alegrar de veure que cap dels dos no havia aconseguit parella.

Les portes de roure que donaven al jardí es van obrir i tothom es va girar per veure entrar els alumnes de Durmstrang amb el professor Karkaroff. El Krum liderava la comitiva acompanyat d’una noia amb un vestit blau que el Harry no va reconèixer. Per sobre del grup el Harry va veure que havien transformat una zona del jardí en una gruta plena de llumets de colors, la qual cosa volia dir que centenars de fades de veritat cobrien els rosers que hi havia a la cova aletejant per sobre les estàtues de Santa Claus i els rens.

I aleshores es va sentir la veu de la professora McGonagall que cridava:

—Paladins! Sisplau, vinguin cap aquí! La Parvati es va col·locar bé les esclaves i va somriure; el Harry i ella es van acomiadar del Ron i la Padma amb un «Ens veiem després» i van tirar cap endavant; la gent que xerrava es va enretirar per deixar-los passar. La professora McGonagall, que duia un vestit de gala de quadres escocesos vermells i s’havia posat una corona de cards bastant lletja a l’ala del barret, els va dir que s’esperessin al costat de la porta fins que els altres entressin; havien d’entrar en processó quan tots els alumnes estiguessin asseguts. La Fleur Delacour i el Roger Davies es van posar a tocar de la porta; el Davies estava al·lucinat amb la Fleur i no li treia els ulls del damunt. El Cedric i la Xo estaven al costat del Harry, però el Harry va mirar cap a una altra banda per no haver de parlar amb ells. En lloc d’això, va preferir mirar-se la noia que anava amb el Krum. Es va quedar bocabadat.

Era l’Hermione.

Però no semblava ella. S’havia fet alguna cosa als cabells; ja no els tenia espessos i embullats, sinó suaus i brillants, i se’ls havia recollit en un monyo molt elegant. Portava un vestit de color blau nomoblidis d’una roba vaporosa i es movia d’una manera diferent; és clar que allò potser es devia simplement al fet que no duia els vint llibres que acostumava a carregar a tot arreu. Somreia —amb nerviosisme, tot s’ha de dir—, i la reducció de les seves dents era més evident que mai. El Harry es feia creus de no haver-se’n adonat abans.

—Hola, Harry! —va dir—. Hola, Parvati!

La Parvati se la va mirar incrèdula. I no era l’única; quan van obrir les portes del Gran Saló, les components del club de fans del Krum que sempre el seguien a la biblioteca van passar pel seu costat ben estirades, mirant-se l’Hermione amb menyspreu. La Pansy Parkinson se la va mirar astorada quan va passar de bracet amb el Malfoy, i ni tan sols ell va trobar un insult per dedicar-l’hi. En canvi, el Ron va passar sense mirar-la.

Quan tots els alumnes van ser asseguts al Gran Saló, la professora McGonagall va ordenar als paladins que es posessin en fila amb les seves parelles i la seguissin. Van entrar a la sala i tothom els va aplaudir al llarg del camí que van fer fins a la gran taula rodona del fons, on hi havia els jutges.

Les parets del Gran Saló estaven recobertes d’un gebre platejat i llampumejant i en penjaven garlandes de vesc i heura sota el sostre negre estelat. Les taules de les quatre residències havien desaparegut, i al seu lloc hi havia un centenar de tauletes més petites, il·luminades amb llànties d’oli, per a dotze persones.

El Harry es va concentrar a no ensopegar. La Parvati semblava estar-s’ho passant d’allò més bé: somreia a tothom i agafava el Harry tan fort del braç que ell tenia la sensació de ser un gos que s’exhibia al públic d’un concurs. De camí a la taula presidencial, el Harry va veure el Ron i la Padma. El Ron es mirava l’Hermione amb les celles arrufades i la Padma semblava malhumorada.

Els paladins s’anaven acostant a la taula i el Dumbledore els somreia tot content; en canvi, el Karkaroff es mirava el Krum i l’Hermione amb una expressió similar a la del Ron. El Ludo Gepp, que aquella nit portava un vestit violeta amb estrelles grogues, aplaudia igual d’entusiasmat que els alumnes, i Madame Maxime, que havia canviat el seu uniforme de setí negre per un vestit de nit de seda vaporosa de color lavanda, els aplaudia educadament. Però el senyor Mauch no hi era. El cinquè lloc de la taula l’ocupava el Percy Weasley.

Quan van arribar a la taula, el Percy va posar la mà sobre la cadira buida que tenia al costat i va mirar el Harry. El Harry va entendre el gest i es va asseure al costat del Percy, que duia un vestit blau marí nou de trinca i feia un posat pompós.

—M’han ascendit —va dir, abans que el Harry preguntés res, com si li estigués anunciant que l’havien nomenat emperador de l’Univers—. Ara sóc l’ajudant personal del senyor Mauch i he vingut en representació seva.

—I per què no ha vingut ell? —va preguntar el Harry. No li venia gens de gust que li parlessin del gruix de les marmites durant tot el sopar.

—Perquè està malalt. D’ençà de la final del Mundial de Quidditch que no es troba gaire bé. I no és d’estranyar: té massa feina. Els anys li comencen a pesar; continua sent un home brillant, és clar, perquè el cap li funciona tan bé com sempre, però el Mundial de Quidditch va ser un fiasco i a més el senyor Mauch en va sortir tocat personalment amb el mal comportament d’aquella elf seva, la Binky, o com es digui. Naturalment, la va despatxar a l’acte, però… Com deia, s’està fent gran, necessita que el cuidin, i només li faltava això: estic convençut que, d’ençà que ella va marxar, les comoditats de la seva llar han disminuït substancialment. I, a més, després vam haver de preparar el Torneig dels Tres Bruixots, i organitzar el caos que s’havia creat a la Conselleria després del mundial, amb la Skeeter aquella ficant el nas per tot arreu… No, no, pobre home, les té ben merescudes, unes vacances de Nadal tranquil·les. I m’alegra que sabés que podia confiar en mi.

El Harry es moria de ganes de preguntar-li si el senyor Mauch ja havia deixat d’anomenar-lo «Weasvell», però va resistir la temptació.

Els plats daurats estaven buits, però davant de cada comensal hi havia una petita carta. El Harry va agafar la seva sense saber ben bé què fer i va mirar al seu voltant… No va veure cap cambrer. Però el Dumbledore s’estava llegint la carta amb atenció i va dir amb veu clara al plat: «Costelles de xai».

I les costelles de xai li van aparèixer al plat. La resta de comensals de la taula ho van entendre i van demanar als plats el que volien menjar. El Harry va mirar l’Hermione per veure què en pensava, d’aquella nova manera de servir (que segur que representava un munt de feina addicional per als elfs domèstics). Però, per un cop a la vida, l’Hermione no pensava en PET. Estava totalment absorta en la conversa amb el Viktor Krum i no sabia ni què menjava.

Aleshores el Harry es va adonar que mai havia sentit parlar el Krum, i en canvi ara parlava pels colzes entusiasmat.

—Bé, notzaltrres també tenim una castell; no tan grran com aquesta, no tantes comoditats… —explicava a l’Hermione—. Només tenim quatrre pitzos, i els focs només tzón perr ferr màgia. Perrò els jarrdins tzón molt més grrans que aquetz. A l’hiverrn tenim molt poca llum i gairrebé no aprrofitem. Perrò a l’estiu tot el dia volem perr tzobrre eltz llacs i eltz muntanyes…

—Krum, Krum! —va fer el Karkaroff amb un somriure fals—. Sisplau, no expliqui res més, o d’aquí a poc la seva encantadora amiga podrà localitzar-nos!

El Dumbledore va somriure de debò.

—Igor Karkaroff, sempre tan gelós del seu secret… Qualsevol diria que no vol visites…

—Bé, Dumbledore —va dir el Karkaroff mostrant les seves dents groguenques—, tots intentem protegir els nostres dominis… O no és cert que guardem zelosament el palau del saber que ens ha estat encomanat? No creu que podem estar orgullosos de ser els únics que coneixem els secrets de la nostra escola i de tenir l’honor de protegir-los?

—Ai, Karkaroff, jo no m’atreviria a dir que conec tots els secrets de Hogwarts! —va dir el Dumbledore amigablement—. Sense anar més lluny, aquest matí quan anava al lavabo m’he equivocat de camí i he acabat en una habitació magnífica que no havia vist mai i que allotjava una col·lecció de gibrelletes esplèndida. Després hi he tornat per investigar-hi més a fons, i havia desaparegut. Però penso seguir-ne la pista. Potser és que només s’hi pot accedir a quarts de sis del matí. O amb lluna plena. O quan la persona que la busca té la bufeta molt plena…

El Harry es va ennuegar amb el gulash. El Percy va arrufar les celles, però el Harry hauria jurat que el Dumbledore li havia picat l’ullet.

Mentrestant, la Fleur Delacour estava criticant els guarniments nadalencs al Roger Davies.

—Això no és gues compagat amb el que tenim a Beauxbatons —va dir amb molts aires mirant al seu voltant—. Peg Nadal, al Palais de Beauxbatons, al Menjadog d’Hifegn hi tenim unes estàtues de gel que no es fonen, és clag, i que bguillen com si fossin de diamant. I el menjag és senzillament exquisit. I també tenim cogs de nimfes de bosc que canten seguenates mentgue mengem. Peg descomptat que no tenim cap d’aquestes agmadugues lletges que teniu vosaltgues pels coguedogs, i si cap espeguit entguemaliat volgués entgrag al palau, el faguien foga així de gàpid. —I va fer petar els dits.

El Roger Davies se la mirava fascinat i no encertava a posar-se la forquilla a la boca. El Harry tenia la sensació que el Davies estava tan embadalit que no s’adonava de res del que li estava dient la Fleur.

—Tens tota la raó —va dir. I, fent petar ell també els dits, va afegir—: Així de ràpid! Oh, i tant!

El Harry va mirar al seu voltant. El Hagrid era en una de les taules dels professors, duia un altre cop el seu horrible conjunt d’americana i pantaló peluts de color marró i mirava cap a la taula presidencial. El Harry va veure que saludava discretament algú amb la mà i es va girar: Madame Maxime li va tornar la salutació fent brillar els seus òpals a la llum de les espelmes.

L’Hermione es dedicava a ensenyar al Krum a pronunciar bé el seu nom perquè li deia «Herminyona».

—Her-mi-o-ne —feia ella, pronunciant bé les síl·labes.

—Hermona.

—Sí, molt millor —va dir l’Hermione, que es va adonar que el Harry la mirava, i li va fer un somriure.

Quan tothom va acabar de sopar, el Dumbledore es va posar dret i va demanar als alumnes que fessin el mateix. Aleshores va fer un gest amb la vareta i les taules es van enretirar cap a les parets per fer lloc per al ball; després va conjurar un escenari en què van aparèixer una bateria, unes quantes guitarres, un llaüt, un violoncel i algunes gaites.

I llavors les Mistery Sisters van sortir a escena i van saludar enmig d’un aplaudiment entusiàstic. Duien unes grenyes fantàstiques i uns vestits negres esquinçats expressament amb molta gràcia. Van agafar els instruments i el Harry, que les estava mirant tan interessat que va oblidar el que seguia, es va adonar de sobte que les llànties de les altres taules s’havien apagat i que els altres paladins i les seves parelles s’havien posat drets.

—Vinga! —li va xiuxiuejar la Parvati—. Hem de sortir a ballar!

El Harry es va alçar i va ensopegar amb el vestit. Les Mistery Sisters van començar a tocar una balada lenta i trista; el Harry se’n va anar cap a la pista de ball evitant les mirades de la gent (de reüll va veure que el Seamus i el Dean el saludaven amb la mà i reien per sota el nas) i de sobte la Parvati li va agafar les mans, se’n va posar una a la cintura i li va fer alçar l’altra, que no li va deixar anar.

Mentre feia voltes molt lentament sense moure’s de lloc (el portava la Parvati), el Harry va pensar que no era tan horrible com es pensava. Va seguir mirant per sobre l’espatlla de la Parvati i ben aviat molts van sortir a ballar també, així que els paladins van deixar de ser el centre d’atenció. El Neville i la Ginny es van posar a ballar a prop seu (de tant en tant la Ginny feia una ganyota de dolor perquè el Neville la trepitjava) i el Dumbledore ballava un vals amb Madame Maxime. Al seu costat, el Dumbledore semblava un nan perquè la punta del seu barret de bruixot a ella tot just li feia pessigolles a la barbeta; tot i així, Madame Maxime es movia amb elegància per ser una dona tan grossa. L’Ull-foll Murri ballava com podia un pasdoble amb la professora Sinistra, que estava totalment concentrada vigilant que no la trepitgés amb la cama de fusta.

—Molt bonics, els mitjons, Potter! —va cridar en passar, mirant-se’l amb l’ull màgic que li permetia veure-hi a través de la roba.

—Ah, sí! Me’ls ha fet el Dobby, l’elf domèstic! —va respondre el Harry amb un somriure.

—Aquest home em fa angúnia! —va murmurar la Parvati quan el Murri es va allunyar—. No l’haurien de deixar anar pel món amb aquest ull!

El Harry es va sentir molt alleugerit en sentir l’última nota tremolosa de la cançó que sortia de les gaites. Les Mistery Sisters van deixar de tocar, la sala es va omplir d’aplaudiments, i el Harry va deixar anar la Parvati immediatament.

—Anem a seure una estona, d’acord?

—Però… Però si aquesta és molt bona! —va dir la Parvati: les Mistery Sisters s’havien posat a tocar una cançó molt més ràpida.

—Doncs a mi no m’agrada —va mentir el Harry, i la va conduir cap a la taula on eren el Ron i la Padma. Quan hi anaven van passar prop del Fred i l’Angelina, que ballaven d’una forma tan expansiva que la gent que els envoltava s’havia enretirat per por que els fessin mal.

—Què, com va? —va preguntar el Harry al Ron, i va obrir una ampolla de batut de bescuit.

El Ron no va contestar. Estava molt concentrat mirant-se l’Hermione i el Krum, que ballaven per allà a prop. La Padma tenia els braços en creu i una cama sobre l’altra i seguia el ritme de la música amb els peus. De tant en tant llançava una mirada de ressentiment al Ron, que la ignorava del tot. La Parvati es va asseure al costat del Harry i també va encreuar braços i cames. Pocs minuts més tard un noi de Beauxbatons li va demanar de ballar.

—Harry, no et fa res, oi? —va dir la Parvati.

—Què? —va fer el Harry, que estava absort mirant-se la Xo i el Cedric.

—Tant és —va etzibar-li la Parvati, i va marxar amb el noi de Beauxbatons. Quan es va acabar la cançó, no va tornar.

L’Hermione s’hi va acostar i es va asseure a la cadira que la Parvati havia deixat lliure. Estava vermella de tant ballar.

—Com va? —li va preguntar el Harry. El Ron no va dir res.

—No trobeu que fa molta calor? —va dir l’Hermione, que es ventava amb la mà—. El Víktor ha hagut d’anar a buscar begudes perquè ens estàvem deshidratant.

El Ron li va fer una mirada demolidora.

—El «Víktor»? —va fer—. Per què no li dius «Vicky», posats a fer?

L’Hermione se’l va mirar amb sorpresa.

—Quina mosca t’ha picat, ara?

—Ja ets prou grandeta —va dir, en to amarg—. Si no ho entens, és cosa teva.

L’Hermione se’l va mirar i després va mirar el Harry, que va arronsar les espatlles.

—Ron, què…?

—És de Durmstrang! —va saltar el Ron—. Competeix contra el Harry! Contra Hogwarts! Estàs… Estàs… —El Ron es va parar a buscar una paraula prou forta per descriure el delicte que havia comès l’Hermione— fraternitzant amb l’enemic!

L’Hermione es va quedar parada.

—I ara! —va replicar instants després—. «L’enemic»! De debò que… Aviam, però si tu no cagaves quan el vas veure arribar! I et mories de ganes de tenir un autògraf seu! Qui és que té una reproducció en miniatura d’ell a la tauleta de nit?

El Ron va fer com si sentís ploure.

—Suposo que t’ho va demanar a la biblioteca…

—Sí —va fer l’Hermione amb les galtes molt vermelles—. I què?

—Què passa, que vas intentar que es fes soci de PET?

—No! Per si t’interessa, m’ha dit que anava cada dia a la biblioteca perquè volia parlar amb mi, però que no s’hi atrevia.

L’Hermione va dir tot això molt ràpid i es va posar tan vermella que feia conjunt amb el vestit de la Parvati.

—Ja, és clar… Això és el que diu ell…

—Què vols dir amb això?

—És evident. És el paladí del Karkaroff! Sap perfectament amb qui vas… El que vol és obtenir informació… Tenir el Harry controlat… O trobar una via per poder fer-li un malefici…

L’Hermione es va sentir com si li hagués clavat una bufetada. Quan finalment va parlar, ho va fer amb veu tremolosa:

—Doncs perquè ho sàpigues, senyor saberut, no m’ha preguntat ni una sola cosa sobre el Harry; ni una sola!

El Ron va canviar d’estratègia a la velocitat de la llum.

—Aleshores el que vol és que l’ajudis a resoldre l’enigma de l’ou! Suposo que hi heu estat treballant durant les vostres romàntiques trobades a la biblioteca…

—Però, què dius? Jo mai l’ajudaria a resoldre l’enigma de l’ou! —va saltar l’Hermione. Estava indignada—. Mai de la vida! Com t’atreveixes a dir això? Jo vull que el torneig el guanyi el Harry. I el Harry ho sap, oi que sí, Harry?

—Doncs no es nota gens! —li va engegar el Ron.

—Ron, l’objectiu del torneig és conèixer bruixots d’altres països i fomentar l’amistat! —va xisclar l’Hermione.

—I ara! —va cridar el Ron—. L’objectiu del torneig és guanyar!

La gent els començava a mirar.

—Ron —va intervenir el Harry mirant de calmar-lo—, a mi no em fa res que l’Hermione hagi vingut amb el Krum…

Però el Ron tampoc no volia escoltar-se el Harry.

—Per què no te’n vas a buscar la Vicky? Es deu estar preguntant on t’has ficat…

—Para de dir-li Vicky! —L’Hermione es va alçar bruscament. I, amb pas decidit, va marxar i es va perdre entre la gentada.

El Ron va estar observant com s’allunyava amb una barreja de mal humor i satisfacció a la cara.

—Que em demanaràs per ballar algun dia? —li va preguntar la Padma.

—No —va contestar el Ron, sense treure-li els ulls de sobre a l’Hermione.

—Molt bé —va saltar ella, i es va aixecar per anar a buscar la Parvati. El noi de Beauxbatons, que encara estava amb ella, va fer aparèixer un dels seus amics tan ràpidament que el Harry hauria jurat que l’havia fet arribar amb un Encantament Atraient.

—On és l’Hermona?

El Krum s’havia plantat a la taula amb dues ampolles de batut de bescuit.

—Ni idea —va dir el Ron malhumorat, alçant el cap—. L’has perdut, eh?

El Krum tornava a estar sorrut.

—Tzi votzaltrres veurre ella, dirr que jo tenirr begudes —va dir, i va marxar.

—Què, Ron, us heu fet amics del Viktor Krum?

El Percy havia arribat fregant-se les mans amb un aire pompós.

—Perfecte! D’això tracta la cooperació bruixiinternacional!

Desgraciadament per al Harry, el Percy es va asseure a la cadira que la Padma havia deixat. A la taula presidencial ja no hi quedava ningú: el professor Dumbledore estava ballant amb la professora Coliflor; el Ludo Gepp, amb la professora McGonagall; Madame Maxime i el Hagrid ocupaven mitja pista de ball amb el seu vals, i el Karkaroff havia desaparegut. Quan va acabar la cançó tothom va aplaudir i el Harry va veure que el Ludo Gepp s’acomiadava de la professora McGonagall amb un petó a la mà i es disposava a creuar la pista de ball, moment que el Fred i el George van aprofitar per aturar-lo.

—Però què fan aquells dos, molestant un alt càrrec de la Conselleria? —va murmurar el Percy, observant el Fred i e George amb recel—. No tenen el més mínim respecte…

Però el Ludo Gepp es va desempallegar del Fred i el George amb relativa facilitat i, en veure el Harry, el va saludar de lluny amb la mà i va anar cap a la seva taula.

—Senyor Gepp, espero que els meus germans no l’estiguessin molestant —va dir el Percy a l’acte.

—Què? Ah, no, no, i ara! —va fer el Gepp—. M’estaven parlant d’aquelles varetes falses que fan. Volien saber com comercialitzar-les. Els he dit que els posaria en contacte amb Zonkos, Palau del Bromista. Hi tinc alguns coneguts…

Al Percy no li va fer gens de gràcia sentir allò i el Harry estava convençut que en parlaria amb la senyora Weasley tan bon punt arribés a casa. Pel que es veia, el Fred i el George s’estaven prenent molt seriosament allò de la fabricació de bromes, si de debò pretenien comercialitzar els seus productes.

El Gepp va obrir la boca per preguntar alguna cosa al Harry, però el Percy va reclamar la seva atenció.

—Senyor Gepp, com veu el torneig? El nostre departament n’està bastant satisfet… L’entrebanc amb el calze de foc —va mirar-se el Harry de reüll— va ser una mica desafortunat, però d’aleshores ençà sembla que tot va com la seda, no creu?

—Oh, i tant! —va fer el Gepp content—. Ens ho estem passant molt bé. Com està el Barty? És una pena que no hagi pogut venir.

—Estic convençut que d’aquí a no res el senyor Mauch tornarà a ser al peu del canó —va dir el Percy amb aires d’importància—, però mentrestant per a mi és un honor que m’hagi confiat la direcció del departament. Com es pot imaginar, no tot consisteix a assistir a balls de gala… —va riure—. Oh, no, m’he hagut de fer càrrec d’un munt d’afers en absència seva. Suposo que haurà sentit a dir que van enxampar Alí Bashir amb un carregament de catifes voladores il·legals… I ara estem mirant de persuadir els transsilvans perquè signin l’Acord internacional de prohibició de duels; a començaments d’any m’he de trobar amb el cap del Departament de Cooperació Bruixiinternacional transsilvà…

—Anem a fer un volt —li va xiuxiuejar el Ron al Harry—. Fugim del Percy.

Amb l’excusa que volien anar a buscar begudes, el Harry i el Ron van abandonar la taula. Van fer la volta a la pista de ball i es van esmunyir cap al vestíbul. Les portes d’entrada estaven obertes. Van sortir i van baixar les escales de pedra. Davant seu, les fades de bosc aletejaven centellejant pel jardí de roses. En arribar als peus de l’escala es van veure envoltats de matolls, caminets serpentejants i grans estàtues de pedra. Se sentia un sorollet d’aigua i el Harry va pensar que hi devia haver una font no gaire lluny. Pertot arreu hi havia bancs de pedra ocupats. El Harry i el Ron van enfilar un dels caminets que creuava el jardí de roses i no havien anat gaire lluny que van sentir una veu desagradablement familiar.

—Igor, no sé per què et preocupes tant…

—Severus, no pots amagar el cap sota l’ala i fer veure que no passa res! —El Karkaroff xiuxiuejava com si tingués por que algú els sentís, i es notava que estava nerviós—. Cada vegada és més nítida… I ja en fa mesos… No puc negar que estic molt preocupat.

—Doncs fuig —va etzibar l’Snape—. Fuig; que jo ja t’excusaré. Però jo em quedo a Hogwarts.

L’Snape i el Karkaroff van aparèixer pel revolt. L’Snape anava amb la vareta a la mà, il·luminant els rosers amb cara perversa. De darrere dels arbusts sortien xisclets i siluetes fosques.

—Fawcett, deu punts menys per a Hufflepuff! —va cridar l’Snape a una noia que va sortir—. Stebbins, deu punts menys per a Ravenclaw! —va cridar al noi que va sortir volant darrere la noia—. I, vostès dos, què fan? —va afegir en veure el Harry i el Ron al camí. Al Karkaroff no li va fer gens de gràcia veure’ls allà. Es va dur la mà a la barba de boc i va començar a recargolar-se-la amb el dit, nerviós.

—Caminar —va contestar el Ron a l’Snape—. No està prohibit, oi?

—Doncs vagin caminant! —va engegar l’Snape, i va passar-los pel costat amb la seva llarga capa negra onejant al vent. El Karkaroff es va apressar a seguir-lo. El Harry i el Ron van continuar camí avall.

—Per què deu estar tan preocupat el Karkaroff? —va preguntar el Ron amb un murmuri.

—I, des de quan es tutegen l’Snape i ell? —va fer el Harry, cavil·lós.

Van arribar a un gran ren de pedra per sobre del qual veien el broll d’aigua de la font. Assegudes en un dels bancs de pedra, mirant l’aigua a la llum de la lluna, hi havia dues persones enormes. I aleshores el Harry va sentir la veu del Hagrid.

—Ho vaig saber d’ençà que la vaig veure —deia amb una veu estranyament greu.

El Harry i el Ron es van quedar paralitzats. Per alguna raó, no els va semblar que aquella fos la mena d’escena que podien interrompre. El Harry va fer mitja volta i va veure la Fleur Delacour i el Roger Davies mig amagats darrere un dels rosers. Va fer un copet al Ron a l’espatlla i va assenyalar-los amb el cap, com dient-li que per aquella banda es podien escapar amb facilitat (li va semblar que la Fleur i el Davies estaven molt enfeinats) però el Ron, que va obrir uns ulls com taronges en veure la Fleur, va fer que no amb el cap i va arrossegar el Harry cap a l’ombra que creava el ren.

—Què és el que va sabeg, ‘Acgrid? —va preguntar Madame Maxime amb veu moixa.

El Harry no tenia gens de ganes de sentir aquella conversa; sabia que al Hagrid no li faria gràcia que el sentissin en una situació com aquella (certament, a ell tampoc no n’hi faria). Si hagués pogut, s’hauria tapat les orelles amb els dits i s’hauria posat a cantussejar per no sentir res, però allò no era una opció viable, de manera que, en lloc d’això, va concentrar tot l’interès en una vespa que es passejava pel llom petri del ren; però la vespa no era prou interessant per eclipsar les paraules del Hagrid.

—Que… Que era com jo… Li ve de part de mare o de pare?

—No… No sé pas què vol dig, ‘Acgrid…

—A mi me ve de part de mare —va dir el Hagrid amb un xiu-xiu—. Era de les poques que quedaven a la Gran Bretanya. No la recordo gaire… Va fugir quan jo tenia tres anys. És que no era gaire maternal, sap? És clar que són així per naturalesa. No n’he tornat a saber re més… Potser va morir…

Madame Maxime no va dir res. I el Harry no va poder evitar perdre tot l’interès per la vespa; va alçar el cap per entre la cornamenta del ren i es va posar a escoltar… Mai havia sentit el Hagrid parlar de la seva infància.

—Quan va marxar, al pare se li va trencar el cor. Era un home menut, el meu pare. Amb només sis anys jo ja l’alçava i el posava damunt l’armari quan me donava la llauna. I com el feia riure… —Al Hagrid se li va trencar la veu. Madame Maxime l’escoltava immòbil, aparentment mirant-se la font argentada—. Me va criar ell tot solet… Però va morir poc després que comencés l’escola i me vaig haver d’espavilar… El Dumbledore me va ajudar molt, és clar. Sempre s’ha portat molt bé amb mi, el Dumbledore…

Va treure un mocador de seda enorme ple de llànties i es va mocar sorollosament.

—Ai… Bé, ja he parlat prou per ‘vui. I a vostè? D’on li ve?

Però de sobte Madame Maxime es va alçar.

—Fa una mica de fguesca —va dir, amb una veu tan freda que, en comparació, el vent semblava calent—. Me’n faig cap a dins.

—Què? —va fer el Hagrid, sorprès—. No, no marxi, sisplau! Mai havia conegut algú altre que ho fos!

—Que fos què? —va preguntar Madame Maxime, distant.

Al Harry li hauria agradat poder dir-li al Hagrid que mes valia que no contestés; però es va haver de quedar amagat en la foscor mossegant-se la llengua i creuant els dits perquè no ho fes… I no va servir de res.

—Que fos mig gegant! —va exclamar el Hagrid.

—Déu meu, com s’atguefeix! —va xisclar Madame Maxime.

La seva veu va trencar el silenci de la nit com si fos la sirena d’un vaixell. El Harry va sentir com la Fleur i el Roger es removien rere el roser.

—Com s’atguefeix a insultag-me d’aquesta manega! Mig geganta! Moi? Pegò, què diu? El que passa és que sóc de constitució gobusta!

I se’n va anar com una exhalació, obrint-se pas entre els rosers de mala manera, fent alçar eixams de fades de bosc multicolors. El Hagrid es va quedar al banc, mirant com s’allunyava. Era massa fosc per saber quina cara feia. I, poc després, es va alçar i va marxar, però no cap al castell, sinó que va creuar els jardins foscos en direcció a la seva cabana.

—Vinga —va dir el Harry al Ron en veu baixa—. Tornem cap al castell…

Però el Ron no es va moure.

—Què passa? —va preguntar el Harry, mirant-se’l.

El Ron es va mirar el Harry molt seriós.

—Ho sabies, tu? —va xiuxiuejar—. Tu sabies que el Hagrid era mig gegant?

—No —va fer el Harry arronsant les espatlles—. I, què?

Per la manera com se’l va mirar el Ron, el Harry es va adonar immediatament que tornava a deixar en evidència el seu desconeixement sobre el món dels bruixots. Com que havia crescut amb els Dursley, moltes coses que els bruixots donaven per enteses a ell li resultaven totalment noves. En tots aquells anys que havia passat a l’escola, el Harry havia après moltes coses i cada vegada eren més infreqüents les situacions d’aquell tipus, però en aquell moment es va adonar que la majoria de bruixots no haurien reaccionat amb un «I, què?» en assabentar-se que la mare d’un dels seus amics era geganta.

—Després t’ho explico —va dir el Ron amb un xiu-xiu—. Som-hi…

La Fleur i el Roger Davies havien marxat, probablement cap a un roser amb més privacitat. El Harry i el Ron van tornar al Gran Saló i es van trobar que la Parvati i la Padma s’havien assegut en una taula llunyana amb tot un grup de nois de Beauxbatons, i que l’Hermione seguia ballant amb el Krum. El Harry i el Ron es van asseure en una taula allunyada de la pista de ball.

—I bé? —va etzibar el Harry—. Què passa amb els gegants?

—Doncs que… Doncs que… —El Ron no trobava les paraules adequades—. Doncs que no són bona gent… —va acabar dient a falta de res millor.

—I què? —va fer el Harry—. El Hagrid sí que ho és!

—Ja, ja ho sé, però… Carai, no m’estranya que ho tingués tan amagat —va dir el Ron movent el cap—. Jo creia que de petit havia tingut un accident amb un Encanteri d’Engrandir potent o alguna cosa per l’estil i que no li agradava parlar-ne…

—Però, quin problema hi ha que la seva mare fos geganta? —va preguntar el Harry.

—Bé… Els que el coneixen no tindran cap problema, perquè saben que no és perillós —va respondre el Ron—. Però és que, Harry… Els gegants són dolents… Ja has sentit què ha dit el Hagrid: són així per naturalesa. Tothom ho sap, són com els trols: els agrada matar. És clar que ara ja no en queda cap a la Gran Bretanya.

—Per què?

—Doncs perquè ja s’estaven extingint i a més els aurors en van matar molts. Però a d’altres països sí que en queden, la majoria amagats a les muntanyes.

—No sé a qui pretén enganyar Madame Maxime —va dir el Harry, observant-la de lluny. Madame Maxime estava asseguda a la taula presidencial, sola i meditabunda—. Si el Hagrid és mig gegant segur que també ho és. Només un dinosaure podria tenir una constitució més robusta que ella.

El Harry i el Ron es van passar la resta de la vetllada en aquell racó parlant de gegants, ja que cap dels dos no tenia la més petita intenció de ballar. El Harry va fer tots els possibles per no veure la Xo amb el Cedric perquè només de pensar-hi ja li venien ganes de colpejar el primer que se li posés davant dels nassos.

A mitjanit les Mistery Sisters van acabar de tocar i tothom les va acomiadar amb un últim aplaudiment abans de desfilar cap al vestíbul. Molts comentaven que el ball hauria hagut de durar més, però el Harry s’alegrava d’anar-se’n a dormir: a ell la vetllada no li havia semblat gaire divertida.

Al vestíbul, el Harry i el Ron es van trobar amb l’Hermione, que s’estava acomiadant del Krum. L’Hermione es va mirar el Ron amb fredor i va enfilar escales amunt sense dirigir-li la paraula. El Harry i el Ron la van seguir, però a mitja escala algú va cridar el Harry.

—Ei, Harry!

Era el Cedric Diggory. El Harry va veure que la Xo l’esperava a baix al vestíbul.

—Què? —va fer el Harry, distant, i el Cedric va sortir corrents escales amunt.

El Cedric feia cara que allò que li volia dir no l’hi volia dir davant del Ron, així que el Ron va arronsar les espatlles i va continuar pujant les escales malhumorat.

—Escolta, Harry —va dir el Cedric en veu baixa, esperant que el Ron s’allunyés—. Te’n dec una per prevenir-me sobre els dracs. El teu ou d’or xiscla com un boig quan l’obres?

—Sí —va dir el Harry.

—Doncs banya-t’hi.

—Què?

—Que et banyis amb l’ou i que… I que hi rumiïs dins l’aigua calenta. Creu-me, t’ajudarà a pensar.

El Harry se’l va quedar mirant.

—Saps què? Que millor que ho facis al bany dels monitors. És a la cinquena planta, passada l’estàtua d’Ot el Borinot, la quarta porta a l’esquerra. La contrasenya és «frescor de pi». Perdona, però és que ara tinc una mica de pressa… Em vull acomiadar de…

Li va fer un altre somriure i va baixar les escales corrents per trobar-se amb la Xo.

El Harry va tornar a la Torre de Gryffindor tot sol pensant que el consell del Cedric era ben estrany. De què li podia servir un bany a l’hora de resoldre l’enigma de l’ou que xisclava? I si el Cedric li volia prendre el pèl? I si el que pretenia era deixar-lo en ridícul davant la Xo per agradar-li més en comparació?

Quan va arribar al retrat que cobria el forat, es va trobar que la senyora Grassa i la seva amiga Vi estaven dormint la mona. El Harry va haver de cridar «llumetes de colors» uns quants cops abans no es van despertar, de molt mal humor. Finalment va poder entrar a la sala comuna i s’hi va trobar el Ron i l’Hermione discutint. Tots dos drets, s’escridassaven l’un a l’altre a tres metres de distància, amb la cara vermella.

—Doncs si no t’agrada, ja saps què has de fer! —va xisclar l’Hermione. Se li estava desfent el monyo que portava i tenia la cara encesa de fúria.

—Ah, sí? —va cridar el Ron—. Què?

—La propera vegada que hi hagi un ball, demana’m per anar-hi abans que ho faci un altre, i no com a últim recurs!

El Ron va voler replicar però no va saber què dir i va tancar la boca com si fos un peix fora l’aigua que s’estigués quedant sense oxigen. L’Hermione va girar cua i se’n va anar com un llamp cap al dormitori de noies. El Ron es va girar cap al Harry.

—En fi… —va aconseguir balbucejar finalment—. Això prova que… Que no ha entès res de res…

El Harry no va badar boca. S’alegrava massa que el Ron li tornés a dirigir la paraula com per dir-li el que pensava en aquell moment… I és que en el fons tenia la sensació que l’Hermione ho havia entès molt millor que el Ron.





24. L’exclusiva de la Rita Skeeter


El dia de Sant Esteve tothom es va llevar tard. La sala comuna de Gryffindor estava molt més tranquil·la i els badalls marcaven el ritme de les converses mandroses. L’Hermione tornava a tenir els cabells com sempre i al Harry li va confessar que havia fet servir grans quantitats de Poció Cabells de Seda per allisar-se’ls, «però és massa feina per fer-ho cada dia», va reconèixer, rascant-li les orelles al Malifet.

El Ron i l’Hermione semblaven haver arribat a un acord tàcit per no treure el tema conflictiu de la nit anterior. Tornaven a tractar-se amistosament, tot i que amb una formalitat estranya. El Ron i el Harry no van trigar a explicar-li a l’Hermione la conversa que havien sentit entre Madame Maxime i el Hagrid, però a l’Hermione la notícia que el Hagrid fos mig gegant no la va sorprendre ni remotament tant com al Ron.

—Ja m’ho pensava —va dir, arronsant les espatlles—. Ja es veia que no podia ser cent per cent gegant, perquè els gegants fan uns sis metres d’alçada. Però de debò que no entenc la histèria aquesta sobre els gegants. No pot ser que tots siguin dolents. És el mateix que passa amb els homes llop… Tot són prejudicis.

El Ron feia cara de voler replicar amb duresa, però com que segurament no volia iniciar una altra discussió, es va acontentar fent un gest d’incredulitat amb el cap quan l’Hermione no el mirava.

Havia arribat el moment de pensar en la feina que havien deixat al calaix durant la primera setmana de vacances. Un cop passat el dia de Nadal tothom se sentia una mica desinflat. Tothom excepte el Harry, que havia tornat a posar-se nerviós.

El cas era que el 24 de febrer semblava molt més pròxim un cop passat el dia de Nadal i encara no havia avançat gens amb l’enigma de l’ou d’or, de manera que cada cop que entrava al dormitori treia l’ou del bagul, l’obria i l’escoltava atentament amb l’esperança d’entendre alguna cosa. Es va esprémer el cervell per veure si aquell so li recordava alguna cosa que no fossin trenta serres musicals, però no hi havia manera. Aleshores tancava l’ou, el sacsejava amb força i el tornava a obrir per veure si el so havia canviat, però no. O li preguntava coses cridant, però no obtenia cap resposta. Fins i tot va intentar esclafar l’ou… Però ja s’imaginava que allò no serviria de res.

El Harry no havia oblidat la pista que li havia donat el Cedric, però els sentiments tan poc amistosos que sentia per ell en aquells moments li impedien acceptar ajut seu si no era estrictament necessari. I, en qualsevol cas, el Harry creia que, si el Cedric hagués volgut ajudar-lo de debò, hauria estat molt més explícit. El Harry li havia dit amb claredat què es trobaria a la primera prova. I el concepte que el Cedric tenia d’intercanvi d’informació consistia a dir-li que es banyés… Estava clar que no li calia ajuda d’aquella mena; i molt menys d’algú que es passejava de bracet de la Xo pels passadissos. Així que va començar el nou trimestre i el Harry se’n va anar a classe com sempre carregat de llibres, plomes i pergamí, amb la preocupació de l’ou que li pesava a l’estómac com si el portés a sobre tot el dia.

Els jardins encara estaven coberts amb una capa de neu gruixuda i les parets dels hivernacles estaven tan entelades que no s’hi veia res. Ningú tenia ganes d’anar a Criança de Criatures Màgiques amb aquell fred que feia, tot i que, com va assenyalar el Ron, era molt possible que els uixecs aconseguissin fer-los entrar en calor, ja fos fent-los córrer o bé explotant amb prou potència per calar foc a la cabana del Hagrid.

Però quan van arribar a la cabana del Hagrid hi van trobar una dona gran amb un mentó prominent i els cabells grisos rapats.

—Vinga, nois, que fa cinc minuts que ha sonat la campana! —els va cridar quan va veure que s’acostaven per la neu.

—Qui és vostè? —va preguntar-li el Ron descaradament—. On és el Hagrid?

—Sóc la professora Grubbly-Plank —va respondre la dona amb un aire autoritari—. He vingut a substituir el seu professor de Criança de Criatures Màgiques.

—On és el Hagrid? —va insistir el Harry.

—Està indisposat —va dir la professora Grubbly-Plank.

El Harry va sentir unes riotes desagradables i es va girar. El Draco Malfoy i la resta dels de Slytherin acabaven d’arribar. Tots estaven molt contents i gens sorpresos de veure la professora Grubbly-Plank.

—Sisplau, segueixin-me —va ordenar la professora Grubbly-Plank, i va marxar amb pas decidit cap al tancat en què hi havia els enormes cavalls de Beauxbatons tremolant de fred. El Harry, el Ron i l’Hermione la van seguir mirant enrere cap a la cabana del Hagrid. Les cortines estaven corregudes. El Hagrid estava allà, malalt i sol?

El Harry va córrer per enxampar la professora Grubbly-Plank i li va preguntar de nou:

—Què li passa al Hagrid?

—No n’ha de fer res —va respondre ella. Era evident que pensava que el Harry es ficava on no el demanaven.

—I tant que sí —va dir el Harry, acalorat—. Què té?

La professora Grubbly-Plank va fer com si sentís ploure. Va deixar enrere el tancat dels cavalls i se’n va anar amb els braços plegats per protegir-se del fred cap a un arbre del Bosc Prohibit en què hi havia lligat un unicorn preciós.

Molts dels alumnes van exultar meravellats en veure l’ unicorn.

—És preciós! —va murmurar la Lavender Brown—. D’on l’ha tret? Se suposa que són molt difícils de capturar!

L’unicorn era d’un blanc tan pur que feia que la neu que l’envoltava semblés de color gris. Se’l veia nerviós, gratava el terra amb les seves peülles daurades i feia cops de cap enrere amb les banyes.

—Nois, enretirin-se! —va ordenar la professora Grubbly-Plank alçant el braç, i el Harry va topar-hi amb el pit—. Els unicorns prefereixen el tacte femení. Noies, endavant! Acostin-s’hi amb compte. Així, tranquil·lament.

Ella i les noies es van aproximar a l’unicorn i els nois es van quedar mirant des de la tanca.

Tan bon punt la professora Grubbly-Plank es va allunyar, el Harry es va girar cap al Ron.

—Què creus que li deu passar? Penses que un uixec el pot haver…

—Oh, no pateixis, Potter, que no ha pres mal —va saltar el Malfoy—. No, el que passa és que li fa vergonya treure el cap grenyut aquell que té.

—Què vols dir? —va preguntar-li el Harry bruscament.

El Malfoy es va ficar les mans a la butxaca i va treure’n un retall de diari.

—Té —va fer—. Em sap greu que ho hagis de saber d’aquesta manera, Potter…

El Malfoy somreia amb aires de superioritat mentre el Harry desplegava la pàgina i es posava a llegir-la amb el Ron, el Seamus, el Dean i el Neville mirant per sobre seu. Era un article que mostrava una fotografia del Hagrid amb pinta de malvat.

L’ERROR GEGANT DEL DUMBLEDORE

Rita Skeeter, enviada especial.

Albus Dumbledore, l’excèntric director de l’Escola de Bruixeria Hogwarts, no ha tingut mai por de contractar personal dubtós. El mes de setembre passat va contractar Alastor Murri, l’Ull-foll, el famós exauror, perquè impartís les classes de Defensa Contra les Forces del Mal; una decisió que va sorprendre més d’un a la Conselleria, ja que, com és sabut, Murri té el costum d’atacar qualsevol que faci un moviment sobtat en presència seva. Però Ull-foll Murri sembla tendre i responsable al costat del professor de Criança de Criatures Màgiques només parcialment humà que treballa per a Dumbledore.

Rubeus Hagrid, que va ser expulsat de Hogwarts quan feia tercer, és el guardabosc de l’escola des de llavors, una feina que li va oferir Dumbledore. Però l’any passat Hagrid va fer servir la seva misteriosa influència sobre el director per aconseguir el lloc de professor de Criança de Criatures Màgiques, per davant de molts altres candidats més ben qualificats que ell.

Hagrid, un home d’alçada alarmant i pinta ferotge, està aprofitant l’autoritat que li confereix el nou lloc a l’escola per intimidar els alumnes amb unes bèsties terrorífiques. Alguns dels alumnes han pres mal en el transcurs de les seves classes, que molts consideren «esgarrifoses», i Dumbledore fa la vista grossa.

Draco Malfoy, un alumne de quart, va declarar a aquest diari que el curs passat va ser atacat per un hipogrif i que un cucbrut havia mossegat brutalment el seu amic Vincent Crabbe. «Tots odiem el Hagrid, però ens fa por parlar», reconeix Malfoy.

Hagrid no té cap intenció d’aturar la campanya intimidatòria. En una entrevista que va concedir al Periòdic Profètic el mes passat, va confessar que està criant uns animals que ell ha batejat amb el nom d’«uixecs cul de tro», unes bèsties que són fruit de l’encreuament de les mantícores i els crancs de foc. Per descomptat la creació de noves espècies d’animals màgics està vigilada molt de prop pel Departament de Regulació i Control d’Éssers Màgics, però pel que sembla Hagrid creu que està per damunt de les lleis. Fins i tot va admetre que ho feia per divertir-se, però després va canviar de tema radicalment i no en va voler parlar més.

Per si amb això no n’hi hagués prou, fonts ben informades afirmen que Hagrid no és, com sempre havia dit, un bruixot de pura sang. En realitat, Hagrid no és ni tan sols cent per cent humà. I és que aquest diari s’ha assabentat que la seva mare és ni més ni menys que la geganta Fridwulfa, actualment en parador desconegut.

Els gegants, uns éssers violents i assedegats de sang, van començar a estar en perill d’extinció el segle passat, per culpa de lluites internes. Els pocs que quedaven es van unir a l’Innominable i van ser responsables d’algunes de les matances de muggles que van tenir lloc durant el seu regnat de terror.

Tot i que la majoria dels gegants que van servir l’Innominable van ser ajusticiats pels aurors que lluitaven contra les forces del mal, Fridwulfa va poder escapar i és possible que es refugiés en una de les comunitats de gegants que encara sobreviuen en algunes zones muntanyoses d’altres països. És evident que, si s’ha de jutjar pel seu comportament a classe de Criança de Criatures Màgiques, el fill de Fridwulfa ha heretat la seva naturalesa violenta.

Ironies de la vida, Hagrid s’ha fet molt amic del noi que va acabar amb el poder de l’Innominable i que per tant va obligar la mare de Hagrid, igual que tota la resta de seguidors de l’Innominable, a amagar-se. És possible que Harry Potter desconegui la dolorosa veritat sobre el seu gran amic, però, en qualsevol cas, Albus Dumbledore té el deure de garantir que Harry Potter i els seus companys siguin conscients dels perills que comporta relacionar-se amb mitjos gegants.



El Harry va acabar de llegir l’article i va alçar la vista. El Ron s’havia quedat de pedra.

—Com se’n pot haver assabentat? —va dir-li a cau d’orella.

Però allò no era el que amoïnava el Harry.

—Però tu què t’empatolles, que tots odiem el Hagrid! —li va etzibar el Harry al Malfoy—. I, què és aquesta història de la mossegada del cucbrut? Però si no tenen dents!

El Crabbe reia, molt orgullós de si mateix.

—Bé, suposo que això acabarà amb la carrera de mestre d’aquell tros de quòniam —va dir el Malfoy amb els ulls brillant de malícia—. Mig gegant, eh? I jo que em pensava que s’havia empassat una ampolla d’Osquecreix quan era petit… Ja veureu què en diran les mares i els pares quan ho sàpiguen… Segur que tenen por que se’ls mengi els cadells… Ha, ha, ha!

—Ets un…

—Aviam si presten una mica d’atenció, els d’allà baix!

La veu de la professora Grubbly-Plank va arribar fins on eren els nois; les noies estaven totes al voltant de l’unicorn, acariciant-lo. El Harry estava tan furiós que l’article del Periòdic Profètic li tremolava a les mans. Es va girar absent cap a l’unicorn, les propietats màgiques del qual la professora Grubbly-Plank descrivia en veu alta perquè els nois també la sentissin.

—Tant de bo que aquesta dona es quedi molt de temps! —va dir la Parvati Patil un cop acabada la classe, quan tots pujaven cap al castell per anar a dinar—. Això que hem fet avui s’assembla més al que m’imaginava que seria una classe de Criança de Criatures Màgiques… Amb animals com Déu mana, i no amb monstres…

—I el Hagrid, què? —va fer el Harry malhumorat quan pujaven les escales.

—Què de què? —va dir la Parvati amb veu tallant—. Pot seguir fent de guardabosc, com sempre.

La Parvati s’havia mostrat molt distant amb el Harry d’ençà del ball. El Harry suposava que hauria hagut de prestar-li més atenció, però de totes maneres semblava que s’ho havia passat d’allò més bé perquè ara es dedicava a esbombar que havia quedat amb el noi de Beauxbatons i que es trobarien a Hogsmeade el proper cap de setmana que tinguessin lliure.

—Quina classe tan interessant! —va dir l’Hermione quan ja entraven al Gran Saló—. Hem après un munt de coses sobre els uni…

—Llegeix això! —va saltar el Harry, i li va posar l’article del Periòdic Profètic davant del nas.

L’Hermione va llegir l’article bocabadada i, en acabat, va reaccionar igual que ho havia fet el Ron:

—Com se’n pot haver assabentat la fastigosa de la Skeeter? Creieu que el Hagrid l’hi va explicar?

—No —va dir el Harry conduint-los cap a la taula de Gryffindor. Es va deixar caure en una cadira, furiós, i va afegir—: Això no ens ho havia explicat ni a nosaltres. Jo crec que la Skeeter es va enfadar tant amb ell perquè no li va explicar res horrible de mi que no va parar fins que no va trobar com venjar-se’n.

—Potser va sentir el Hagrid quan l’hi explicava a Madame Maxime el dia del ball —va dir l’Hermione.

—No pot ser, l’hauríem vist! —va saltar el Ron—. I, a més, no pot entrar a l’escola; el Hagrid va dir que el Dumbledore l’hi havia prohibit…

—Potser és que té una Capa que Fa Invisible —va suggerir el Harry, servint-se pollastre rostit i esquitxant-ho tot de salsa, d’excitat que estava—. Això d’amagar-se darrere un matoll per escoltar la gent seria un comportament molt típic d’ella.

—Sí, és clar, igual que vau fer tu i el Ron —va dir l’Hermione.

—Nosaltres no ho vam anar a buscar, ens hi vam trobar —va saltar el Ron, indignat—. No vam poder fer-hi res! Que ximple, mira que parlar de la seva mare geganta allà on qualsevol l’hauria pogut sentir!

—L’hem d’anar a veure —va dir el Harry—. Què us sembla aquest vespre, després de Futurologia? Li hem de dir que volem que torni… Perquè vols que torni, oi? —va dir, mirant-se l’Hermione.

—Bé… No puc negar que no hagi estat agradable tenir una classe de Criança de Criatures Màgiques com cal… Però és clar que vull que el Hagrid torni! —va saltar l’Hermione, empetitida per la mirada furiosa del Harry.

Així que aquell vespre, després de sopar, tots tres van sortir del castell i van tornar a creuar els jardins nevats en direcció a la cabana del Hagrid. Van picar a la porta i l’Ullal els va contestar bordant.

—Hagrid, som nosaltres! —va cridar el Harry, colpejant la porta—. Obre’ns!

Però el Hagrid no va contestar. L’Ullal es va posar a esgarrapar la porta, udolant, però la porta no es va obrir. Hi van estar picant durant deu minuts i el Ron fins i tot va fer uns tocs a la finestra, però el Hagrid no va respondre.

—Per què ens defuig? —va preguntar l’Hermione quan finalment es van donar per vençuts i van enfilar de nou cap a l’escola—. Espero que no es pensi que ens importa que sigui mig gegant…

Però aparentment el Hagrid s’ho pensava. No el van veure en tota la setmana: no va aparèixer per la taula del professorat a menjar, ni el van veure fent les tasques de guardabosc pels jardins, i la professora Grubbly-Plank va continuar substituint-lo a classe de Criança de Criatures Màgiques. El Malfoy se’n vanagloriava tant com podia.

—Que potser trobes a faltar aquell mig gegant? —deia al Harry a cau d’orella sempre que hi havia un professor a la vora i estava protegit de la venjança del Harry—. Que trobes a faltar l’home elefant?

A mitjan gener els donaven permís per anar a Hogsmeade i l’Hermione es va sorprendre molt de saber que el Harry tenia intenció d’anar-hi.

—Em pensava que voldries aprofitar que la sala comuna estarà tranquil·la —va dir—. De debò que t’hauries de posar a treballar en l’ou.

—Oh, em penso que ja sé de què va —va mentir el Harry.

—Ah, sí? —va fer l’Hermione, impressionada—. Me n’alegro molt!

El Harry va notar una punxada a l’estómac, però no en va fer cas. Al cap i a la fi encara tenia cinc setmanes per resoldre l’enigma de l’ou i allò era molt de temps… A més, si anava a Hogsmeade potser es trobaria el Hagrid i aconseguiria convèncer-lo que tornés a fer classe.

Dissabte, el Harry, el Ron i l’Hermione van sortir junts del castell. En passar per davant del vaixell de Durmstrang, van veure que el Viktor Krum sortia a coberta en banyador. Estava molt prim, però devia ser molt més fort del que semblava perquè va pujar a la barana, va estirar els braços i es va llançar de cap al llac.

—Està boig! —va exclamar el Harry mirant-se el Krum, que treia el cap al mig del llac—. L’aigua deu estar glaçada, som al gener!

—Ja, però allà on viu fa molt més fred —va dir l’Hermione—. Suposo que ell la deu trobar calenta.

—Tot i així, allà baix hi ha el calamar gegant —va dir el Ron, però ho va fer en un to que semblava que això no el preocupés gaire… Més aviat ho va dir com si estigués esperançat.

L’Hermione ho va notar i va arrufar les celles.

—És molt bon noi —va dir—. No diries mai que va a Durmstrang. La prova és que li agrada molt més Hogwarts. M’ho va dir.

El Ron no va dir res. No havia tornat a parlar del Viktor Krum d’ençà del ball, però el dia de Sant Esteve el Harry havia trobat un braç en miniatura sota el llit que feia tota la pinta d’haver estat escapçat d’una figureta que duia l’uniforme de quidditch de Bulgària.

Durant tot el trajecte pel carrer Gran, que estava enfangat de neu mig fosa, el Harry va estar a l’aguait per si veia el Hagrid i, després de comprovar que no era a cap botiga, va suggerir que anessin a Les Tres Escombres.

El pub estava tan ple com sempre, però amb una ullada el Harry en va tenir prou per veure que el Hagrid no hi era. Afligit, se’n va anar cap a la barra amb el Ron i l’Hermione i va demanar tres batuts de bescuit a Madame Rosmerta pensant que, pel que li havia servit, es podia haver quedat a l’escola escoltant els gemecs de l’ou.

—Però és que mai va a treballar, aquest home? —va saltar l’Hermione—. Mireu-lo!

L’Hermione va assenyalar rere la barra i, reflectit al mirall, el Harry hi va veure el Ludo Gepp, que estava assegut en un racó fosc amb un grup de gòblins. El Gepp els estava explicant alguna cosa en veu baixa parlant molt de pressa i els gòblins se’l miraven amenaçadorament amb els braços plegats.

El Harry va pensar que certament era molt estrany que el Gepp estigués allà a Les Tres Escombres un cap de setmana en què no hi havia cap activitat del Torneig dels Tres Bruixots, i que per tant no havia de fer de jutge. Va estar observant-lo pel mirall i va veure que tornava a estar nerviós, tan nerviós com la nit en què se’l van trobar al bosc abans que aparegués la marca de les forces del mal. Però just en aquell moment el Gepp va alçar la vista cap a la barra, va veure el Harry i es va aixecar.

—Ara torno, ara torno! —el Harry va sentir que deia bruscament als gòblins, i el Gepp va anar cap a ell amb el seu habitual somriure de nen a la cara.

—Harry! —va cridar—. Què fem? Quina alegria! Com va tot?

—Molt bé, gràcies —va dir el Harry.

—Que podria parlar un moment en privat amb tu? —va preguntar el Gepp, impacient—. Us fa res deixar-nos sols un moment?

—Mmm… No, és clar que no —va fer el Ron, i l’Hermione i ell se’n van anar a buscar una taula.

El Gepp va portar el Harry cap a l’extrem de la barra mes allunyat de Madame Rosmerta.

—Bé, doncs res, que tenia ganes de tornar-te a felicitar per la teva esplèndida actuació davant el cuadeserra, Harry —va dir el Gepp—. Vas estar realment excepcional.

—Gràcies —va fer el Harry, sabent que allò no podia ser tot el que li volia dir perquè ho podia haver dit davant el Ron i l’Hermione. Però el Gepp no semblava tenir cap pressa per buidar el pap. Es va mirar els gòblins pel mirall, els gòblins se’ls miraven a tots dos en silenci, amb els seus ulls foscos esbiaixats.

—Quin malson —li va dir el Gepp en veu baixa en adonar-se que ell també s’estava mirant els gòblins—. Parlen fatal la nostra llengua. Em sento com si tornés a estar amb els búlgars aquells del Mundial de Quidditch. És clar que, com a mínim, ells feien servir uns gestos comprensibles per a un altre ésser humà… En canvi aquests d’aquí farfallegen en boblablà… I jo només sé una paraula: «bladvak», que vol dir «pic», i no la puc fer servir perquè no vull que es pensin que els estic amenaçant. —I es va posar a riure.

—Què volen? —va preguntar el Harry, que s’havia adonat que els gòblins no treien els ulls del damunt del Gepp.

—Bé… —va fer el Gepp neguitós—. Estan… Estan buscant el Barty Mauch.

—I com és que han vingut aquí a buscar-lo? —va preguntar el Harry—. Hauria de ser a Londres, a la Conselleria, no?

—Doncs la veritat és que no en tinc ni la més remota idea —va dir el Gepp—. Ja fa un parell de setmanes que no va a treballar. El seu ajudant, el jove Percy, diu que està malalt. Pel que sembla li envia instruccions amb un mussol. Però no l’hi expliquis a ningú, Harry, que la Rita Skeeter no para últimament i em jugo el que vulguis que acabaria dient que la malaltia del Barty en realitat és alguna cosa sinistra. Probablement diria que ha desaparegut, com la Berta Noca.

—Se sap alguna cosa d’ella? —va preguntar el Harry.

—No —va respondre el Gepp, que es va tornar a posar nerviós—. He enviat gent a buscar-la, evidentment. —«Ja era hora!», va pensar el Harry—. Però tot és molt estrany: el que és segur és que va arribar a Albània, perquè allà es va trobar amb una cosina segona, però després va marxar cap al sud a visitar una tieta… I va desaparèixer pel camí sense deixar rastre. Que em matin si entenc què dimonis ha passat. No sembla que sigui el tipus de persona que ho deixa tot i fuig amb l’amant… No ho sé… Però, es pot saber què fem parlant dels gòblins i de la Berta Noca? El que et volia preguntar és —i va abaixar la veu— com portes l’enigma de l’ou…

—Béééé… —va fer el Harry, mentint.

Però el Gepp va sospitar que no li estava dient la veritat.

—Escolta, Harry —va dir sense apujar la veu—, és que em sap molt de greu… Tu no volies participar al torneig, t’hi has trobat… O sigui que —ara parlava amb veu tan baixa que el Harry es va haver d’acostar més a ell per sentir-lo— si et puc ajudar en alguna cosa… Si necessites una pista… Em caus molt bé… I em va impressionar la manera com et vas desempallegar del drac! Bé, ja ho saps…

El Harry es va mirar la cara rodona, les galtes vermelles i els ulls blaus de nen del Gepp.

—Però… És que se suposa que no podem rebre ajuda… —va dir el Harry amb molt de compte perquè no semblés que estava acusant el cap del Departament de Jocs i Esports Màgics de desobeir les normes.

—Sí, és clar —va fer el Gepp exasperat—, però no siguis així, Harry, tots volem que guanyi Hogwarts, oi?

—Que també ha ofert ajuda al Cedric? —va preguntar el Harry.

El Gepp va arrufar lleugerament les celles.

—No —va dir—. És que, com t’he dit, tu m’has caigut bé i he pensat que podia…

—Moltes gràcies —va dir el Harry—, però crec que ja sé per on va l’enigma de l’ou… Amb un parell de dies més el tindré resolt.

No sabia ben bé per què rebutjava l’ajuda del Gepp, però és que el Gepp era gairebé un estrany i tenia la sensació que acceptar-la era fer més trampa que si demanava consell al Ron, a l’Hermione o al Sirius.

El Gepp semblava gairebé ofès, però no va poder dir res més perquè just en aquell moment van aparèixer el Fred i el George.

—Bon dia, senyor Gepp —va dir el Fred alegrement—. Que vol prendre alguna cosa?

—Mmm… No… —va fer el Gepp mirant-se el Harry decebut—. No, gràcies, nois.

El Fred i el George es van decebre tant com el Gepp, que seguia mirant-se el Harry com si l’hagués deixat tirat de mala manera.

—Bé, ho sento però me n’he d’anar —va dir—. Encantat d’haver-vos vist. Bona sort, Harry.

I va sortir del pub d’una revolada. Els gòblins es van aixecar de cop i van sortir darrere seu. El Harry se’n va anar a trobar-se amb el Ron i l’Hermione.

—Què volia? —va preguntar el Ron tan bon punt el Harry es va asseure al seu costat.

—Oferir-me ajuda per resoldre l’enigma de l’ou —va dir el Harry.

—Què dius! —va fer l’Hermione molt sorpresa—. Però si ell és un dels jutges! I, a més, ja l’has resolt, no?

—Bé… Encara em falta una mica… —va dir el Harry.

—No crec que al Dumbledore li fes cap gràcia saber que t’ha induït a fer trampes! —va dir l’Hermione en to de reprovació—. Espero que també hagi ofert ajuda al Cedric!

—Doncs no. L’hi he preguntat —va reconèixer el Harry.

—I a qui li importa el que faci el Cedric? —va saltar el Ron. El Harry va estar-hi d’acord.

—Els gòblins aquells feien una pinta de por —va dir l’Hermione, i va fer un glop de batut de bescuit—. Què hi feien aquí.

—Segons el Gepp, buscaven el Mauch —va dir el Harry—. Es veu que continua malalt i que fa dies que no va a treballar.

—Potser és que el Percy l’està enverinant —va dir el Ron—, amb l’esperança que, si el Mauch se’n va a l’altre barri, a ell el faran cap del Departament de Cooperació Bruixiinternacional.

L’Hermione se’l va mirar amb cara de pensar «amb això no s’hi fa broma» i va dir:

—És estrany que els gòblins busquessin el senyor Mauch… Normalment els tractes els tenen amb el Departament de Regulació i Control d’Éssers Màgics.

—El Mauch parla un munt de llengües —va dir el Harry—. Potser és que necessitaven un intèrpret.

—Què, ara et preocupes pels pobrets goblinets? —li va preguntar el Ron a l’Hermione—. Estàs pensant de crear una associació que es digui Prou Gòblins Desemparats?

—Ha, ha, ha —va fer l’Hermione en to sarcàstic—. Els gòblins se saben defensar ells solets. Però que no escoltes les històries de les rebel·lions dels gòblins que ens explica el professor Binns?

—No —van fer el Harry i el Ron a l’uníson.

—Doncs, si ho haguessis fet, sabries que són ben capaços d’enfrontar-se als bruixots —va informar-los l’Hermione—. Són uns éssers molt intel·ligents, i no són com els elfs domèstics, que no lluiten mai pels seus drets.

—Ai, ai, ai… —va fer el Ron amb els ulls a la porta.

La Rita Skeeter acabava d’entrar al local. Portava un vestit de color groc llimona amb les ungles pintades de color fúcsia i unes ulleres incrustades amb pedreria. Anava acompanyada pel fotògraf panxut. Va demanar begudes a la barra i després se’n va anar cap a una taula a prop d’on eren el Harry, el Ron i l’Hermione, que se la miraven furiosos. Ella anava parlant amb el fotògraf molt ràpid i aparentment molt satisfeta per algun motiu.

—No li ha fet gaire il·lusió trobar-nos, oi, Bozo? Per què deu ser? I què feia amb aquell grupet de gòblins? Diu que els està ensenyant el poble… Quina ximpleria… Mai ha estat un bon mentider. Què creus que s’empesca? No creus que hauríem d’investigar-ho una mica? «Ludo Gepp, l’excap d’Esports Màgics caigut en desgràcia». Un bon titular, no creus, Bozo? Tan sols hem de trobar una història per farcir-lo.

—Què, buscant la manera d’arruïnar una altra vida? —va dir el Harry en veu alta.

Alguns dels clients es van girar. La Rita Skeeter es va sorprendre de veure qui havia parlat.

—Harry! —va exclamar amb un somriure—. Quina alegria! Vine a seure amb nosaltres una estona!

—Ni borratxo! —va fer el Harry, furiós—. Per què li va fer allò al Hagrid?

La Rita Skeeter va alçar les seves celles dibuixades amb llapis d’ulls.

—Harry, els nostres lectors tenen dret a saber la veritat. Jo em limito a fer la meva…

—Què n’ha de fer la gent, si és mig gegant! —va cridar el Harry—. El Hagrid no és dolent!

Tots els clients del pub havien emmudit. Madame Rosmerta es mirava l’escena des de darrere de la barra sense adonar-se que ja havia omplert del tot la gerra de licor d’aiguamel i li estava vessant.

A la Rita Skeeter se li va desdibuixar lleugerament el somriure, però de seguida el va tornar a forçar. Va obrir la bossa de pell de cocodril d’una revolada, va treure’n l’arrajaploma i va dir:

—I si m’expliques com és el Hagrid que tu coneixes, Harry? L’home que hi ha darrere els músculs… La vostra rara amistat i els motius pels quals va sorgir… El consideres un pare adoptiu?

L’Hermione es va alçar de cop agafant l’ampolla de batut de bescuit com si fos una granada de mà.

—Escurçó! —li va dir entre dents—. Li és igual tot, oi? Faria qualsevol cosa per una exclusiva… Tant li fa a qui esquitxi… Fins i tot el Ludo Gepp…

—Seu, nena tonta, i no parlis de coses que no coneixes —va dir la Rita Skeeter amb duresa—. Sé coses del Ludo Gepp que et posarien els pèls de punta… És clar que potser no cal… —va afegir, mirant-se els cabells embullats de l’Hermione.

—Harry, Ron… Marxem d’aquí —va dir l’Hermione.

I se’n van anar. Molta gent els va seguir amb la mirada. En arribar a la porta, el Harry es va girar. L’arrajaploma de la Rita Skeeter escrivia com una boja sobre un tros de pergamí que hi havia a la taula.

—Ara es ficarà amb tu, Hermione —va dir el Ron preocupat quan pujaven pel carrer Gran.

—Ja veurem qui pot més! —va exclamar l’Hermione amb fermesa; estava tremolant de ràbia—. Així que «nena tonta», eh? Ja veurà, ja! Primer el Harry, després el Hagrid…

—No pots anar contra la Rita Skeeter —va dir el Ron, nerviós—. De debò, Hermione, et buscarà les pessigolles…

—Els meus pares no llegeixen el Periòdic Profètic, així que no em fa por el que digui de mi! No penso amagar el cap sota l’ala! —va dir l’Hermione, que caminava tan de pressa que el Harry i el Ron a penes la podien seguir. L’última vegada que havia estat així de furiosa, li va clavar una bufetada al Draco Malfoy—. I el Hagrid donarà la cara! No hauria hagut de deixar que allò l’afectés tant! Afanyeu-vos!

I es va posar a córrer carretera amunt. Van travessar les portes de ferro flanquejades pels porcs senglars alats i van seguir corrent pel jardí en direcció a la cabana del Hagrid.

Les cortines encara estaven corregudes i l’Ullal es va posar a bordar en sentir-los.

—Hagrid! —va cridar l’Hermione picant a la porta amb força—. Hagrid, ja n’hi ha prou! Sabem que ets dins, obre’ns! Ens importa un rave que la teva mare fos una geganta! No pots permetre que la Skeeter aquella t’enfonsi! Hagrid, dóna la cara, t’estàs comportant com un…

Finalment, la porta es va obrir. L’Hermione va exclamar «Ja era ho…!», però es va aturar a mitja frase quan va veure qui havia obert la porta; no era el Hagrid, sinó l’Albus Dumbledore.

—Bona tarda! —els va saludar, amb un somriure.

—Hem… hem vingut a veure el Hagrid —va dir l’Hermione, avergonyida.

—Ja, no m’ha costat gaire deduir-ho —va respondre el Dumbledore amb ulls riallers—. Entrin.

—Oh… Bé, d’acord —va fer l’Hermione.

El Ron, el Harry i ella van entrar a la cabana; tan bon punt van creuar el llindar, l’Ullal es va llançar sobre el Harry bordant com un boig i li va llepar les orelles. El Harry es va desempallegar de l’Ullal i va mirar al seu voltant.

El Hagrid estava assegut davant la taula; hi tenia dues tasses de te. Estava destrossat. Tenia els ulls inflats, la cara plena de llànties i, pel que fa als cabells, se n’havia anat a l’altre extrem: havia desistit de dominar-los i ara semblaven una perruca de filferro embullat.

—Hola, Hagrid —va fer el Harry.

El Hagrid va alçar el cap.

—Hola —va fer ell amb veu ronca.

—Em sembla que ens farà falta més te —va dir el Dumbledore després de tancar la porta, i va treure la vareta per fer aparèixer una safata amb un joc de te i un plat de dolços. La safata es va dipositar sobre la taula i tots s’hi van asseure al voltant. Van estar un instant en silenci i aleshores el Dumbledore va dir—: Hagrid, has sentit el que cridava la senyoreta Granger?

L’Hermione es va posar vermella, però el Dumbledore li va fer un somriure i va continuar:

—Si hem de jutjar per la manera com picaven a la porta, que, no sé si te n’has adonat, han estat a punt de tirar-la a terra, jo diria que l’Hermione, el Harry i el Ron continuen sent amics teus.

—I és clar que som amics teus! —va exclamar el Harry, mirant-se el Hagrid fixament—. O és que et penses que el que digui aquella gossa de la Skeeter… Perdó, senyor professor —va afegir ràpidament, mirant-se el Dumbledore.

—Què? He tingut un brot de sordesa i no he sentit res! —va fer el Dumbledore jugant amb els dits grossos, mirant el sostre.

—Ehem… D’acord —va fer el Harry, avergonyit—. Doncs això… Hagrid, com has pogut pensar que ens importava el que aquella… mmm… dona… va escriure?

Al Hagrid li van lliscar dos llagrimots per la cara que li van arribar fins a la barba.

—Aquí tens la prova vivent del que t’he dit —va dir el Dumbledore, sense deixar de mirar el sostre—. Ja has vist les cartes dels innombrables pares que et recorden de l’època que van ser a l’escola. Deien molt clarament que, si et feia fora, protestarien a qui calgués…

—Però no tots —va dir el Hagrid amb veu ronca—. No tots volen que me quedi.

—Hagrid, si de debò pretens agradar a tothom, em temo molt que mai podràs sortir d’aquesta cabana —va dir el Dumbledore, ara mirant-se’l severament per sobre les seves ulleres de mitja lluna—. Des que sóc director d’aquesta escola, no ha passat una sola setmana que no hagi rebut com a mínim un mussol queixant-se de la manera com la porto. Però, què vols que faci? Que em tanqui al despatx i no parli amb ningú?

—Vostè… Vostè no és mig gegant! —va dir, gairebé sense veu.

—Hagrid, pensa en els meus parents! —va saltar el Harry, furiós—. Pensa en els Dursley!

—Ben dit —va fer el professor Dumbledore—. El meu germà Aberforth el van jutjar per encanteris indeguts a una cabra. Va sortir a tots els diaris. Però, et penses que es va amagar? Ni parlar-ne! Sempre va anar amb el cap ben alt i va seguir amb la seva vida com si res. És clar que no sé si sabia llegir, i potser no va ser un acte de valentia…

—Hagrid, volem que ens tornis a fer classe —va dir l’Hermione amb un fil de veu—. Sisplau, torna. Et trobem a faltar.

El Hagrid va empassar saliva. Li van lliscar unes quantes llàgrimes més per la cara. El Dumbledore es va aixecar.

—Hagrid, no et penso acceptar la dimissió. Dilluns al matí et vull a la feina —va dir—. T’espero a quarts de nou al Gran Saló per esmorzar. I no vull excuses. A reveure.

El Dumbledore va abandonar la cabana, i en sortir va aprofitar per rascar-li les orelles a l’Ullal. Quan la porta es va tancar, el Hagrid es va posar a plorar amb la cara entre les mans, que les tenia grans com la tapa d’un cubell d’escombraries. L’Hermione li va acariciar el braç fins que el Hagrid es va tranquil·litzar una mica i finalment va alçar el cap amb els ulls vermells de tant plorar i va dir:

—Un gran home, el Dumbledore… Un gran home…

—Doncs sí —va dir el Ron—. Hagrid, puc agafar un dolç?

—Oh, i tant —va fer el Hagrid, eixugant-se els ulls amb el revers de la mà—. I té raó, esclar… Tots ne teniu… M’he comportat com un imbècil… El meu pare s’avergonyiria de mi si me veiés… —Li van caure més llàgrimes, però se les va eixugar amb decisió—. Mai us he ensenyat cap foto del meu pare, oi?

El Hagrid es va aixecar, se’n va anar cap a la calaixera, va obrir un calaix i en va treure una fotografia d’un bruixot baixet que tenia els ulls negres del Hagrid i que somreia assegut sobre les seves espatlles. Pel pomer que tenia al darrere, es podia dir que en aquella fotografia el Hagrid feia més de dos metres d’alçada, però tenia una cara de nen rodona i fina, sense barba… Devia tenir poc més d’onze anys.

—Ens la van fer poc després que entrés a Hogwarts —va dir el Hagrid amb un fil de veu—. El pare estava més content que un gínjol… És que patia per si jo no tenia prou màgia per ser bruixot, perquè per banda de la mare… I, de fet, mai vaig ser un alumne destacat… Però com a mínim no va arribar a saber que me van expulsar. Se va morir quan feia segon…

»El Dumbledore va ser qui me va ajudar quan el pare se’n va anar. Me va donar la feina de guardabosc. Confia en la gent, el Dumbledore. Sempre te dóna una segona oportunitat… Això és el que el diferencia dels altres directors. Ell deixa entrar a Hogwarts qualsevol que tingui talent. Sap que la gent pot ser bona encara que vingui d’una família… d’una família… no gaire respectable, per dir alguna cosa. Però en hi ha que no pensen així. En hi ha que sempre te criticaran. Fins i tot en hi ha que pretenen tenir una constitució robusta en lloc d’alçar el cap i dir: sóc el que sóc, i no me n’avergonyeixo. “Mai t’avergonyeixis de res” deia el pare. “En hi ha que te giraran la cara, però no els hi facis cas, no paguen la pena”. I tenia raó. M’he portat com un autèntic idiota. Us prometo que no pensaré en ella ni un instant més. Constitució robusta… Ja li donaré jo, constitució robusta…

El Harry, el Ron i l’Hermione es van mirar amb nerviosisme; el Harry hauria preferit treure a passejar cinquanta uixecs cul de tro abans que admetre al Hagrid que havia sentit la seva conversa amb Madame Maxime. Però el Hagrid va seguir parlant, sense ser conscient d’haver dit res d’estrany.

—Saps què, Harry? —va dir, alçant els ulls—. Quan te vaig conèixer, me vas recordar una mica a mi. No tenies pare ni mare… I te pensaves que no encaixaries a Hogwarts… No estaves segur d’estar a l’alçada… I mira’t ara! Paladí de l’escola!

El Hagrid es va mirar el Harry un instant i després va continuar, molt seriós:

—Saps què m’agradaria, Harry? M’agradaria que guanyessis. De debò. Això els donaria una lliçó… Els ensenyaria que no has de ser de pura sang per arribar lluny. Que no t’has d’avergonyir del que ets. Els ensenyaria que el Dumbledore té raó de confiar en la gent i deixar entrar qualsevol que pugui fer màgia. Harry, com portes l’enigma de l’ou?

—Bé —va dir el Harry—. Molt bé.

El Hagrid va canviar l’expressió de tristesa per un gran somriure.

—Aixins m’agrada… Demostra’ls-hi, Harry, demostra’ls-hi. Guanya’ls a tots!

Mentir al Hagrid no era com mentir als altres. El Harry va tornar cap al castell amb el Ron i l’Hermione sense poder treure’s del cap la cara de felicitat que havia fet el Hagrid en imaginar-se’l guanyant el Torneig. Aquell vespre, l’ou incomprensible es va convertir en una llosa sobre la consciència del Harry, i quan se’n va anar a dormir ja estava del tot decidit: havia arribat l’hora d’empassar-se l’orgull i esbrinar si la pista que li havia donat el Cedric servia d’alguna cosa.





25. L’ou i l’ull


Com que el Harry no sabia quanta estona hauria d’estar a la banyera per resoldre l’enigma de l’ou d’or, va decidir prendre’s el bany de nit per poder disposar de tot el temps del món. Tot i que no li feia cap gràcia acceptar més favors del Cedric, també va decidir fer servir la sala de bany dels monitors: com que molt poca gent estava autoritzada a usar-la, era més improbable que entrés algú a molestar-lo.

El Harry va planejar l’excursió nocturna amb molta cura perquè el Filch ja l’havia enxampat un cop fora del llit de matinada i no li feia cap il·lusió repetir l’experiència. Evidentment, la capa que el feia invisible era un element indispensable per aconseguir el seu objectiu i, com a precaució suplementària, el Harry va pensar que s’enduria el Mapa de Magatotis, que, després de la capa, era l’objecte més útil que posseïa per trencar normes. El Mapa de Magatotis mostrava l’escola sencera, incloses les innombrables dreceres i passadissos secrets i, el que era més important encara, la gent que hi havia, en forma de puntets minúsculs etiquetats amb el nom de la persona que representaven, així que el Harry sabria si algú s’acostava al bany.

Dijous a la nit, el Harry va pujar al dormitori, es va posar la capa, va tornar a baixar a la sala comuna de puntetes i, igual que havia fet la nit que el Hagrid li havia ensenyat els dracs, va esperar que s’obrís el forat del retrat. Aquell cop era el Ron qui estava a l’altra banda per dir la contrasenya a la senyora Grassa («Plàtan arrebossat»).

—Bona sort —va murmurar el Ron quan es va creuar amb el Harry.

Aquella nit li va costar molt caminar amb la capa perquè en una mà duia l’ou, que pesava molt, i amb l’altra s’aguantava el mapa sota el nas. Tot i així, com que els passadissos il·luminats per la llum de la lluna estaven buits i silenciosos, el Harry va aconseguir no trobar-se amb ningú, ja que es limitava a consultar el mapa en els moments estratègics. Quan va arribar a l’estàtua d’Ot el Borinot, un bruixot de mirada perduda que duia els guants del revés, va localitzar la porta indicada, s’hi va acostar i va murmurar la contrasenya «frescor de pi», tal com el Cedric li havia dit.

La porta es va obrir amb un cruixit. El Harry es va esmunyir dins el bany, va tancar amb balda i es va treure la capa que fa invisible mirant al seu voltant.

El primer que va pensar és que valia la pena ser monitor només per poder usar aquell bany. L’estança estava il·luminada amb una llum suau que provenia d’un salamó esplèndid ple d’espelmes i tot estava fet de marbre blanc, incloses les parets de la piscineta rectangular buida que hi havia al bell mig de la sala. Al voltant de la piscina hi havia un centenar d’aixetes d’or, cada una amb una pedra preciosa d’un color diferent. També hi havia un trampolí. Les finestres estaven guarnides amb llargues cortines de lli blanc i en un racó hi havia una pila de tovalloles esponjoses, també blanques. De la paret penjava un únic quadre amb un marc daurat en què hi havia una sirena que dormia sobre una roca amb els llargs cabells rossos onejant al ritme de la seva respiració.

El Harry va deixar la capa, l’ou i el mapa i va avançar; els seus passos ressonaven per les parets. Per molt magnífic que fos el bany i per moltes ganes que tingués de provar les aixetes, no podia evitar de pensar que el Cedric li devia estar prenent el pèl. De què li podia servir tot allò a l’hora de resoldre l’enigma de l’ou? Tot i així, va agafar una tovallola i la va deixar al costat de la piscineta, junt amb la capa, el mapa i l’ou, es va agenollar i va obrir algunes aixetes.

De seguida es va adonar que de les aixetes sortia aigua barrejada amb diferents tipus d’escuma de bany, però era un bany d’escuma que no s’assemblava gens al que el Harry coneixia. D’una aixeta rajaven bombolles de color rosa i blau grans com pilotes de futbol; d’una altra, una escuma blanca tan densa que el Harry va pensar que hi hauria pogut caminar pel damunt; d’una tercera emanava un vapor de color violeta molt perfumat que va formar un núvol sobre la superfície de l’aigua. El Harry es va divertir una bona estona obrint i tancant aixetes; n’hi va agradar especialment una que deixava anar un raig d’aigua que rebotava per la superfície formant arcs. En un tres i no res la banyera va estar plena d’aigua calenta, escuma i bombolles (cosa sorprenent, tenint en compte les seves dimensions); aleshores el Harry va tancar totes les aixetes, es va treure la bata, les sabatilles i el pijama i s’hi va ficar a dins.

La banyera era tan fonda que a penes tocava a terra amb els peus, i era prou llarga per poder nedar-hi. Va fer un parell de piscines abans de mirar-se l’ou. Per més agradable que fos nedar en aigua calenta i escumosa envoltat d’un núvol de vapor de colors, ni se li va acudir cap idea brillant ni va veure les coses més clares que abans. Així que va estirar els braços, va agafar l’ou amb les mans mullades i el va obrir. El Harry va tornar a sentir aquell so estrident i trist, que ressonava per les parets de marbre blanc, tan incomprensible com sempre, o més, a causa de l’eco. El va tancar d’una revolada, preocupat perquè el so no atragués el Filch, preguntant-se si no era precisament allò el que pretenia el Cedric, que el Filch l’enxampés, però aleshores es va espantar i va fer un bot tan sobtat que l’ou li va caure de les mans i va rodolar pel bany. A la cambra hi havia algú.

—Jo de tu, el posaria dins l’aigua.

El Harry s’havia empassat una bona quantitat de bombolles de l’ensurt i estava escopint. Llavors va veure el fantasma d’una noia trista assegut amb les cames encreuades sobre una aixeta. Era la Gemma Gemec, un fantasma que es passava el dia ploriquejant a la canonada en forma d’U del vàter d’uns lavabos que hi havia tres pisos més avall.

—Gemma! —va saltar el Harry, escandalitzat—. Vaig nu!

L’escuma era tan densa que allò no tenia cap importància, però el Harry tenia la desagradable sensació que la Gemma l’havia estat espiant des d’una aixeta d’ençà que havia entrat.

—Quan t’has ficat a la banyera he tancat els ulls —va dir la Gemma, i va tornar a tancar els ulls rere les ulleres de cul de got que duia—. Fa segles que no em véns a veure!

—Ja, tens raó… —va fer el Harry doblegant una mica els genolls per assegurar-se que la Gemma no li veia res més que el cap—. Però és que no puc entrar als teus lavabos. Són lavabos de noies.

—Doncs abans no t’importava gaire —va dir la Gemma afligida—. Venies molt sovint.

Allò era perquè el Harry, el Ron i l’Hermione havien trobat que els lavabos de la Gemma, que estaven fora de servei, eren el lloc perfecte per fer en secret la Poció de la Mutació; una poció prohibida que el Harry i el Ron havien utilitzat per convertir-se en el Crabbe i el Goyle durant una hora i poder entrar a la sala comuna de Slytherin.

—Fins que em van enxampar —va dir el Harry, la qual cosa era una veritat a mitges; el que sí que era cert era que un cop el Percy l’havia esbroncat per fer-ho—. Després d’allò em va semblar que seria millor no tornar-hi.

—Ja… —va fer la Gemma, traient-se un barb de la cara, malhumorada—. Doncs res, ja t’ho he dit: jo posaria l’ou dins l’aigua. Això és el que va fer el Cedric Diggory.

—A ell també l’has estat espiant? —va saltar el Harry, indignat—. Què passa, que et dediques a pujar aquí a les nits per mirar com es banyen els monitors?

—De vegades… —va contestar la Gemma amb un posat misteriós—. Però mai parlo amb ningú.

—Quin honor! —va fer el Harry, pesarós—. Tanca els ulls!

Es va assegurar que la Gemma s’hagués tapat bé les ulleres abans de sortir de l’aigua. Un cop fora, es va embolicar amb la tovallola i va anar a buscar l’ou.

Quan el Harry va tornar a ser dins la banyera, la Gemma va separar els dits i va dir:

—Vinga… Obre’l sota l’aigua!

El Harry va introduir l’ou sota l’aigua, el va obrir… I aquell cop no va sentir un so estrident, sinó un soroll de bombolles, com si algú estigués cantant una cançó la lletra de la qual no es distingís a través de l’aigua.

—Has de posar el cap sota l’aigua —va dir la Gemma, que s’ho estava passant molt bé ordenant-li el que havia de fer—. Vinga!

El Harry va agafar aire i es va submergir sota l’aigua. Assegut en el fons de marbre de la banyera plena d’escuma, va sentir un cor de veus misterioses que provenia de l’ou que tenia obert a les mans.


Cerca’ns on sona la nostra veu;

terra ferma no pertany al nostre feu.

Durant la recerca sigues saberut,

que el que més et doldria perdre ens hem endut.

Tens només una hora, ni un minut, ni un segon més

per recuperar allò que t’hem pres,

però passada una hora negre serà el fat

si no ets a temps, si fas tard, no tornarà el que hem robat.



Un cop acabada la cançó, el Harry va pujar suaument a la superfície escumosa i va sacsejar el cap per treure’s els cabells dels ulls.

—L’has sentit? —va preguntar la Gemma.

—Sí… «Cerca’ns on sona la nostra veu…». I ja no recordo com anava. Em sembla que l’hauré de tornar a escoltar. —I es va tornar a submergir sota l’aigua.

Al Harry li va caldre sentir la cançó tres cops més per saber-se-la de memòria. Aleshores va estar una estona mantenint-se a flor d’aigua, movent les cames, reflexionant, mentre la Gemma se’l mirava.

—He de buscar una gent que no pot parlar fora de l’aigua —va dir a poc a poc—. Qui pot ser?

—Noi, ets una mica curt…

El Harry no havia vist mai la Gemma tan contenta, excepte el dia que la Poció de la Mutació havia mig transformat l’Hermione en un gat. Va mirar al seu voltant, meditant… Si les veus només podien sentir-se sota l’aigua, semblava lògic que pertanyessin a éssers aquàtics. Va explicar la seva teoria a la Gemma, i la Gemma va somriure amb condescendència.

—El Diggory va dir el mateix —va informar-lo—. Es va passar un segle parlant amb si mateix, donant voltes a la cosa. Al final es va quedar sense escuma…

—Éssers aquàtics… —va fer el Harry, absort—. Gemma, què hi ha al llac, a part del calamar gegant?

—Oh, un munt de bestioles —va dir—. De vegades em passejo per allà baix… D’altres hi vaig per obligació, quan algú tira la cadena del meu vàter i m’agafa desprevinguda…

El Harry va fer un esforç per no imaginar-se la Gemma Gemec baixant al llac per una canonada amb el contingut de la tassa del vàter, i va dir:

—I, què? Hi ha algun ésser amb veu humana? Espera!

El Harry s’havia fixat en el quadre de la sirena que dormia.

—Gemma, que potser hi ha sirenes, allà baix?

—Molt bé! —va exclamar amb els ulls brillants la Gemma—. Al Diggory li va costar molt més! I això que aquella estava desperta —la Gemma va assenyalar la sirena amb el cap i va fer una ganyota— i es va passar tota l’estona fatxendejant i lluint les escates…

—És això, oi? —va preguntar-li el Harry, exultant—. La segona prova consisteix a trobar les sirenes al llac i…

Però aleshores es va adonar del que estava dient i tota l’alegria se li va escolar com si de sobte algú hagués tret el tap de la banyera. No era gaire bon nedador; tenia molt poca pràctica. De petit, el Dudley havia anat a classes de natació, però a ell, la tieta Petúnia i el tiet Vernon, sens dubte amb l’esperança que algun dia caigués a l’aigua i s’ofegués, no l’hi havien volgut portar mai. Fer un parell de piscines en aquella banyera era una cosa, i nedar al llac, que era molt gran i molt fondo, una altra de ben diferent… Segur que les sirenes vivien al fons de tot…

—Gemma… —va fer el Harry arrossegant les síl·labes—. Com m’ho faré per respirar?

En sentir allò, la Gemma es va posar a plorar com una Magdalena.

—Quina manca de tacte! —va murmurar, furgant-se les butxaques per veure si duia cap mocador.

—Per què, manca de tacte? —va preguntar el Harry, sorprès.

—Perquè has parlat de respirar davant meu! —va explicar-li amb una veu d’espinguet que va ressonar per tot el bany—. Quan jo no puc… Quan jo no he… Durant una pila d’anys… —Es va amagar la cara amb el mocador i es va mocar sorollosament.

El Harry va recordar que la Gemma era hipersusceptible a l’hora de parlar de la seva mort. Cap dels altres fantasmes que coneixia feia tants escarafalls.

—Perdona —va fer el Harry impacientat—. No volia… Me n’he oblidat…

—Ja, és clar, la mort de la Gemma és fàcil d’oblidar —va dir ella empassant saliva i mirant-se’l amb els ulls inflats—. Ningú em trobava a faltar ni quan era viva… Els va costar hores i hores trobar el meu cos… Ho sé perquè vaig estar esperant-los. L’Olive Hornby va entrar al lavabo… «ja t’has tornat a tancar al vàter, Gemma?», va dir. «T’adverteixo que el professor Dippet m’ha ordenat que et vingués a buscar…». I aleshores va veure el meu cos… Ooooh! T’asseguro que aquella imatge la va acompanyar fins al llit de mort. Ja em vaig assegurar bé que fos així, ja: la perseguia a tot arreu i l’hi recordava. Oh, i tant! Recordo que el dia de la boda del seu germà…

Però el Harry no l’escoltava; estava absort pensant en la cançó de les sirenes. «Que el que més et doldria perdre ens hem endut». Semblava que li caldria recuperar alguna cosa seva. Però, què?

—Al final em va denunciar a la Conselleria d’Afers Màgics i vaig haver de tornar a Hogwarts i instal·lar-me al lavabo.

—Ben fet —va dir el Harry distret—. La veritat és que he progressat moltíssim. Tanca els ulls, sisplau, que surto.

Va recollir l’ou del fons de la banyera, va sortir, es va eixugar i es va tornar a posar el pijama i la bata.

—Vindràs a veure’m al lavabo algun cop? —li va preguntar la Gemma Gemec amb veu trista quan el Harry agafava la Capa que Fa Invisible.

—Mmm… Ho intentaré —va dir el Harry, tot i que per dins pensava que només tornaria a visitar el lavabo de la Gemma si tots els altres lavabos del castell estaven embussats—. Fins una altra, Gemma… Gràcies per ajudar-me.

—Adéu —va fer ella, moixa, i, quan es posava la Capa que Fa Invisible, el Harry va veure que desapareixia per l’aixeta.

Un cop al passadís, el Harry va consultar el Mapa de Magatotis per comprovar que no hi havia roba estesa. Efectivament, els punts que corresponien al Filch i a la Senyora Norris estaven al despatx… No es movia res més, a part del Peeves, que botava per la Sala dels Trofeus al pis de dalt… El Harry ja havia enfilat cap a la Torre de Gryffindor quan es va adonar d’una cosa… Una cosa ben estranya.

El Peeves no era l’únic que es movia. Un altre punt es desplaçava per una habitació que hi havia a la cantonada inferior esquerra del mapa… El despatx de l’Snape. Però al punt no hi deia «Severus Snape», sinó «Bartemius Mauch».

El Harry es va quedar mirant fixament el punt. Se suposava que el senyor Mauch estava tan malalt que no podia atendre el Ball d’Hivern ni anar a treballar… Què feia, doncs, a la una de la matinada a Hogwarts? El Harry va observar el punt que es movia amunt i avall pel despatx i s’aturava ací i allà…

Va dubtar… I al final la curiositat el va vèncer. Va girar cua i se’n va anar en sentit contrari cap a les escales més pròximes. Volia saber què feia el Mauch.

El Harry va baixar les escales de puntetes, però tot i així alguns retrats es giraven en sentir el cruixit d’un tauló o el fru-fru del pijama. Va enfilar silenciosament el passadís del pis de baix, va descórrer un tapís que hi havia a mig camí i va començar a baixar unes escaletes; allò era una drecera que el feia baixar dos pisos de cop. No deixava de mirar el mapa, desconcertat… No li lligava gens que el respectable senyor Mauch, que sempre vivia conforme a les lleis, estigués escorcollant el despatx d’un altre a aquelles hores de la nit…

I aleshores, com que no estava pendent del que feia perquè tenia el cap en l’estrany comportament del senyor Mauch, a mitja escala el Harry va ensopegar amb l’esglaó fals que el Neville mai es recordava de saltar, i la cama li va quedar atrapada. Va trontollar i li va relliscar l’ou d’or, que encara estava moll; va fer un gest per agafar-lo, però ja era massa tard: l’ou va rodolar escales avall fent un dring estrepitós a cada esglaó que picava; la capa li va relliscar i en el moviment que va fer per subjectar-la, li va caure el Mapa de Magatotis, que va planar fins a tocar terra sis esglaons més avall, on ja no podia recuperar-lo perquè tenia la cama enfonsada fins a l’alçada del genoll.

L’ou d’or va rodolar pel tapís que hi havia al final de les escales, es va obrir i va començar a xisclar com un boig amb aquell so estrident. El Harry va treure la vareta i va intentar arribar al Mapa de Magatotis per esborrar-lo, però no hi arribava…

Com que no hi havia res a fer, es va posar dret com va poder, es va col·locar bé la capa i va parar atenció, mort de por… I, uns segons després…

—Peeves!

No hi havia dubte que era el crit de guerra del Filch. El Harry el sentia arrossegar els peus, cada cop més a prop, esbufegant i cridant furiós:

—Què és aquest enrenou? Que vols despertar tot el castell? Aquest cop t’enxamparé, Peeves; oh, i tant que t’enxamparé. Ja veuràs… Però, què és això?

El Filch es va aturar; el Harry va sentir un cop de metall contra metall i la xiscladissa es va acabar: el Filch havia agafat l’ou i l’havia tancat. El Harry es va quedar molt quiet, amb la cama atrapada a l’esglaó màgic, escoltant. El Filch estava a punt de descórrer el tapís, esperant-se trobar-hi el Peeves… Però no l’hi veuria pas… Ara bé, si pujava les escales, veuria el Mapa de Magatotis… I, per molta capa que portés per ser invisible, al mapa hi veuria un punt que deia «Harry Potter» just on ell es trobava.

—Un ou? —va fer el Filch en veu baixa al peu de les escales—. Preciosa, saps què és això? —Era evident que anava amb la Senyora Norris—. És una peça del Torneig dels Tres Bruixots! Això pertany a un paladí!

Al Harry li anava el cor a cent.

—Peeves! —va cridar el Filch contentíssim—. Ets un lladre!

D’una manotada va descórrer el tapís i el Harry va veure aquella horrible cara amb ulls de gripau i bosses que escodrinyaven les escales fosques i (per al Filch) desertes.

—Així que tens ganes de jugar a fet i amagar, eh? —va dir per a si mateix—. No pateixis que et trobaré… Peeves, has robat una peça del Torneig dels Tres Bruixots… Aquesta és la meva, esperit empipador dels dallonses… El Dumbledore et fotrà fora…

El Filch va començar a pujar les escales amb la gata de color gris escarransida als peus. La Senyora Norris es mirava fixament el Harry amb aquells ulls que, com els del seu amo, semblaven dos fanals. Alguna vegada el Harry ja havia dubtat que la capa d’invisibilitat pogués funcionar amb els gats… Mort de por, va veure com el Filch se li acostava cada cop més vestit amb una bata de franel·la; va intentar treure la cama de la trampa a la desesperada, però l’únic que va aconseguir va ser que se li enfonsés encara més. Al cap d’un segon el Filch veuria el mapa o, si no, hi ensopegaria…

—Filch, què passa?

El Filch es va aturar uns esglaons per sota del Harry i es va girar. Al peu de les escales hi havia l’única persona que podia fer que la situació empitjorés: l’Snape. Duia una camisa de dormir de color gris i estava furiós.

—El Peeves —va xiuxiuejar el Filch amb malícia—, que ha llançat aquest ou per les escales.

L’Snape va pujar les escales de pressa i es va aturar al costat del Filch. El Harry es va tapar la boca; el cor li bategava tan fort que estava convençut que el delataria.

—El Peeves? —va fer l’Snape estranyat—. El Peeves no pot haver entrat al meu despatx…

—Aquest ou era al seu despatx, senyor professor?

—És clar que no —va etzibar l’Snape—. He sentit uns cops i uns xisclets…

—Era l’ou, senyor professor…

—He sortit a veure què passava…

—Ha estat el Peeves, senyor, que l’ha llançat…

—I quan he passat per davant del meu despatx, he vist que les torxes estaven enceses i que una de les vitrines estava oberta. Algú ha entrat al meu despatx!

—Però el Peeves no pot haver…

—Ho sé perfectament, Filch! —va engegar-li l’Snape—. Cada dia tanco el despatx amb un sortilegi que només un bruixot pot trencar! —L’Snape va mirar escales amunt a través del Harry i després pel corredor que tenia als peus—. Vull que m’ajudis a buscar el culpable.

—Però, senyor professor…

El Filch va mirar escales amunt a través del Harry, anhelant. Era evident que no tenia gens de ganes de deixar escapar la possibilitat d’acorralar el Peeves. «Vés-te’n», li va suplicar el Harry en silenci, «vés-te’n amb l’Snape». La Senyora Norris se’l mirava insistentment per entre les cames del Filch… El Harry tenia la sensació que la gata sentia la seva olor… Per què havia hagut d’omplir la banyera amb tanta escuma perfumada?

—És que el Peeves ha robat a un alumne, senyor professor, i aquest cop el director m’haurà d’escoltar… És una oportunitat única perquè el facin fora de l’escola d’una vegada… —va gemegar el Filch.

—Filch, m’importa ben poc el que faci el desgraciat del Peeves. El que em preocupa és el que ha passat al meu despatx!

Cloc. Cloc. Cloc.

L’Snape va deixar de parlar de cop. El Filch i ell van mirar escales avall. El Harry va veure l’Ull-foll Murri entre els caps. El Murri portava la vella capa de viatge per sobre la camisa de dormir i es recolzava en el bastó.

—Què és això, una festa de pijames? —va grunyir.

—El professor Snape i jo hem sentit sorolls —va respondre automàticament el Filch—. Era el Peeves, destarotant-ho tot, com sempre. I aleshores el professor Snape ha descobert que algú havia entrat al seu des…

—Xxxxt! —va fer l’Snape.

El Murri va fer una passa endavant. El Harry va veure que l’ull màgic del Murri s’aturava a mirar l’Snape i després, sense cap mena de dubte, a ell.

Al Harry li va fer un salt el cor. Per al Murri no era invisible! Només ell veia completament aquella estranya escena: l’Snape en camisa de dormir, el Filch aferrat a l’ou amb desesper, i el Harry al darrere atrapat a les escales. El Murri va obrir la cletxa torta que tenia per boca de la sorpresa. Durant uns segons, el Harry i ell es van mirar als ulls. El Murri va tancar la boca i va tornar a mirar l’Snape amb l’ull blau.

—Ho he sentit bé, Snape? —va preguntar lentament—. Algú ha entrat al vostre despatx?

—No té cap importància —va respondre l’Snape amb fredor.

—Discrepo —va grunyir el Murri—. Té molta importància. Qui pot estar interessat a entrar al vostre despatx?

—Suposo que algun alumne —va dir l’Snape. El Harry es va adonar que a l’Snape se li havia inflamat la vena de la templa—. No seria la primera vegada que desapareixen ingredients per fer pocions del meu despatx… Sens dubte són alumnes que volen fer pocions prohibides…

—Així que creieu que volien robar-vos ingredients per fer pocions? —va dir el Murri—. Segur que no amagàveu res més al despatx?

L’Snape es va posar vermell; la vena li bategava més fort encara.

—Sabeu perfectament que no amago res —va dir amb un to de veu perillós— perquè l’heu escorcollat de dalt a baix.

El Murri va somriure.

—Privilegis d’auror. El Dumbledore em va demanar que estigués a l’aguait…

—El Dumbledore confia en mi —va dir l’Snape entre dents—. No em puc creure que us donés permís per escorcollar el meu despatx.

—I és clar que el Dumbledore confia en vós! —va grunyir el Murri—. Ell és un home que confia en la gent. Creu que s’ha de donar una segona oportunitat als que s’equivoquen. En canvi, jo… Jo crec que hi ha taques que no desapareixen mai, sabeu? Taques que no desapareixen mai; ja sabeu què vull dir…

De sobte l’Snape va fer un gest molt estrany. Es va agafar l’avantbraç esquerre amb la mà dreta convulsivament, com si hi hagués sentit un dolor.

El Murri es va posar a riure.

—Torneu al llit, Snape.

—No teniu cap autoritat per enviar-me enlloc! —va xiuxiuejar l’Snape, deixant el braç com si s’hagués enfadat amb ell mateix—. Tinc el mateix dret a rondar de nit per l’escola que vós!

—Doncs rondeu per una altra banda —va fer el Murri amb un to amenaçador—. Quines ganes que tinc de trobar-vos en un passadís a les fosques… Per cert, us ha caigut alguna cosa.

Horroritzat, el Harry va veure que el Murri assenyalava el Mapa de Magatotis, que seguia a terra, sis esglaons per sota seu. L’Snape i el Filch es van girar per veure a què es referia i el Harry va decidir llençar la prudència a les escombraries: va alçar els braços sota la capa i va fer uns gestos frenètics al Murri per atreure la seva atenció mentre amb els llavis li deia: «És meu. És meu!».

L’Snape s’havia ajupit per agafar-lo i, per la cara que feia, era evident que l’havia reconegut.

—Appropinquet pergamí!

El mapa li va lliscar dels dits, va sortir volant i va anar a petar a mans del Murri.

—Perdoneu —va dir, tan tranquil—. Això és meu. Em deu haver caigut abans…

Però l’Snape es va mirar l’ou que el Filch tenia als braços i el mapa que el Murri tenia a les mans, i el Harry es va adonar que estava lligant caps com només ho podia fer l’Snape.

—El Potter —va fer amb un fil de veu.

—Què heu dit? —va dir el Murri tranquil·lament. Va plegar el mapa i se’l va guardar a la butxaca.

—El Potter! —va rugir l’Snape, i va girar el cap. Va mirar cap on era el Harry, com si de sobte el pogués veure—. Aquest ou és del Potter. Aquest tros de pergamí és del Potter. No és la primera vegada que el veig i el sé distingir bé. El Potter és aquí, amb la seva capa d’invisibilitat!

L’Snape va començar a pujar les escales amb els braços estirats, com si fos cec; el Harry hauria jurat que se li estaven dilatant els narius, ja de per si enormes, ensumant-lo… Atrapat a l’esglaó, el Harry es va inclinar enrere, intentant defugir els dits de l’Snape, però en un moment…

—Snape, allà no hi ha ningú! —va grunyir el Murri—. Però al director segur que li interessarà saber com de ràpid heu pensat en el Harry Potter!

—Què voleu dir? —va rugir l’Snape, girant-se per encarar el Murri, amb els braços estirats a pocs centímetres del pit del Harry.

—Doncs vull dir que el director està molt interessat a saber qui és que l’hi té jurada a aquest noi! —va dir el Murri, acostant-se encara més al peu de les escales—. I, si li he de ser sincer, jo també. —La llum de les torxes li il·luminava la cara mutilada d’una manera que les cicatrius i el tros de nas que li faltava apareixien més marcades que mai.

L’Snape mirava cap al Murri i el Harry no podia veure la cara que feia. Durant un instant, tothom va restar immòbil i en silenci. Aleshores, l’Snape va abaixar els braços.

—Tan sols he pensat —va dir l’Snape forçant-se a mantenir la veu calmada— que si el Potter tornava a passejar-se de nit pel castell, la qual cosa és un costum molt desafortunat que té, se l’hauria d’aturar. Per… la seva pròpia seguretat.

—Ara ho entenc… —va dir el Murri amb suavitat—. Us preocupeu pel Potter de tot cor…

Hi va haver un silenci. L’Snape i el Murri seguien mirant-se. La Senyora Norris va miolar; seguia mirant per entre les cames del Filch, buscant la font de l’olor de bany d’escuma del Harry.

—Em sembla que me’n tornaré al llit —va dir l’Snape bruscament.

—És la millor idea que heu tingut en tota la nit —va dir el Murri—. Filch, dóna’m l’ou…

—No! —va fer el Filch, aferrant-se a l’ou com si fos el seu fill primogènit—. Professor Murri, sisplau, l’ou és la prova del robatori del Peeves!

—Aquest ou pertany al paladí a qui l’ha robat —va contestar-li el Murri—. Dóna-me’l ara mateix.

L’Snape va baixar les escales amb pas decidit i va passar pel costat del Murri sense dirigir-li la paraula. El Filch va cridar la Senyora Norris, que es va quedar mirant el Harry durant un parell de segons més i després va seguir el seu amo. Amb la respiració encara accelerada, el Harry va sentir que l’Snape s’allunyava pel passadís; el Filch va lliurar l’ou al Murri i també va desaparèixer murmurant a la Senyora Norris:

—No et preocupis, preciosa… Demà al matí anirem a parlar amb el Dumbledore i li explicarem què ha fet el Peeves…

Van tancar la porta i el Harry es va quedar sol mirant-se el Murri, que va posar el bastó al primer esglaó i va començar a pujar laboriosament les escales amb un cloc esglaó sí, esglaó no.

—Pels pèls, eh, Potter —va dir amb veu baixa.

—Doncs sí… Mmm… Moltes gràcies —va dir el Harry.

—Què és això? —va preguntar el Murri. Es va treure el Mapa de Magatotis de la butxaca i el va desplegar.

—Un mapa de Hogwarts —va respondre el Harry amb l’esperança que el Murri el tragués d’allà ràpid; la cama li començava a fer molt de mal.

—Per les barbes de Merlí! —va exclamar el Murri en veu baixa, mirant-se el mapa; l’ull màgic li anava boig—. Carai, Potter, quin mapa!

—Sí, és molt pràctic —va dir el Harry. Els ulls li començaven a plorar de dolor—. Perdoni, professor Murri, però, em podria ajudar a sortir?

—Què? Ah! Oh, sí, és clar!

El Murri el va agafar i el va estirar dels braços; la cama va quedar alliberada de l’esglaó-trampa i el Harry va pujar a l’esglaó de sobre.

El Murri es va tornar a mirar el mapa.

—Potter —va dir, meditabund—, per casualitat ha vist qui ha forçat el despatx de l’Snape? Al mapa, vull dir…

—Mmm… Doncs sí… —va admetre el Harry—. El senyor Mauch.

L’ull màgic del Murri va resseguir la superfície sencera del mapa. Semblava alarmat.

—El Mauch? —va fer—. N’està…? N’està segur, Potter?

—Del tot segur —va afirmar el Harry.

—Doncs ja no hi és —va dir el Murri; l’ull continuava resseguint el mapa—. Així que el Mauch… Això és molt, però que molt interessant…

I es va quedar callat durant gairebé un minut, mirant-se el mapa. El Harry va notar que allò li deia alguna cosa, i es moria de ganes de saber què. Va dubtar si preguntar-l’hi. El Murri li feia una mica de por… És clar que l’acabava d’ajudar a sortir d’un bon embolic…

—Mmm… Professor Murri… Per què creu que el senyor Mauch ha escorcollat el despatx del professor Snape?

L’ull màgic del Murri va deixar de mirar el mapa per escrutar el Harry. Era una mirada penetrant i el Harry tenia la sensació que el Murri l’estava sospesant, dubtant si contestar o no, i fins a quin punt l’hi podia explicar.

—Per dir-ho amb poques paraules, Potter —va murmurar el Murri finalment—: diuen que el vell Ull-foll Murri està obsessionat per enxampar bruixots del mal, però la seva obsessió no és res, absolutament res, comparada amb la del Barty Mauch.

I va seguir mirant-se el mapa. El Harry es delia per saber més coses.

—Professor Murri… —va insistir—. Creu que…? Podria ser que això tingués alguna cosa a veure amb…? És possible que el senyor Mauch pensi que està passant alguna cosa?

—Alguna cosa com què? —va etzibar el Murri.

El Harry no sabia fins a quin punt podia parlar. No volia que el Murri pensés que tenia una font d’informació fora de Hogwarts perquè allò podria acabar amb preguntes compromeses sobre el Sirius.

—No ho sé… —va murmurar el Harry—. Han passat coses estranyes últimament, no? Ha sortit al Periòdic Profètic… Allò de la marca de les forces del mal el dia de la final del Mundial de Quidditch, els Cavallers de la Mort…

El Murri va obrir tots dos ulls.

—Potter, veig que és un noi astut —va dir. L’ull màgic es va tornar a concentrar en el Mapa de Magatotis—. És possible que les intencions del Mauch vagin per aquí —va dir a poc a poc—. Molt possible… Últimament circulen alguns rumors ben estranys… Alimentats per la Rita Skeeter, és clar. Crec que alguns s’estan posant nerviosos. —Un somriure desagradable li va desfigurar la cara—. El que més odio en aquest món —va murmurar, més per a si mateix que per al Harry, amb l’ull màgic clavat en la cantonada inferior esquerra del mapa— són els Cavallers de la Mort que van quedar lliures…

El Harry se’l va quedar mirant fixament. Volia dir el que el Harry suposava que volia dir?

—I ara m’agradaria ser jo qui li fes una pregunta, Potter —va dir el Murri en un to d’anar per feina.

Al Harry se li va encongir l’estómac; feia estona que s’ho estava esperant. El Murri li devia voler preguntar d’on havia tret el mapa, que sens dubte era un objecte màgic de procedència poc clara… I la història de com havia arribat a les seves mans no només l’incriminava a ell, sinó també el seu pare, el Fred i el George Weasley i el professor Llopin, el seu últim professor de Defensa Contra les Forces del Mal. El Murri va posar-li el mapa a la cara i va dir:

—Li faria res deixar-me’l?

—Oh! —va fer Harry. Apreciava molt aquell mapa però, per altra banda, va quedar molt alleugerit que el Murri no li preguntés d’on l’havia tret i, a més, li devia un favor, així que va dir—: No, no em fa res.

—Gràcies, noi —va grunyir el Murri—. Em serà molt útil… Crec que és exactament el que estava buscant… I ara, al llit, Potter…

Van pujar junts escales amunt; el Murri continuava examinant el mapa com si fos un tresor d’un valor incalculable. Van caminar en silenci fins a la porta del seu despatx i aleshores el Murri es va aturar i es va mirar el Harry.

—Potter, ha pensat mai a fer-se auror?

—No —va respondre el Harry, sorprès.

—Doncs faria bé de pensar-hi —va dir el Murri movent el cap, meditabund—. Sí, faria bé… I, per cert… Suposo que no ha tret l’ou a passejar perquè li toqués la fresca…

—Mmm… No… —va fer el Harry amb un somriure—. He estat resolent l’enigma.

El Murri li va picar l’ullet i l’ull màgic va tornar a embogir.

—No hi ha res com un passeig nocturn per airejar les idees… Fins demà…

I va entrar al despatx amb els ulls clavats en el Mapa de Magatotis.

El Harry va tornar lentament a la Torre de Gryffindor tot capficat, pensant en l’Snape, el Mauch i en el que podia significar tot allò… Per quin motiu feia veure que estava malalt, el Mauch, si després se n’anava a Hogwarts? Què creia que amagava l’Snape al seu despatx?

I ara el Murri li deia que hauria de fer-se auror! Una idea interessant… Deu minuts més tard, el Harry s’esmunyia silenciosament al llit després d’haver guardat l’ou i la capa al bagul, dient-se que abans de triar aquella professió volia comprovar quantes cicatrius portaven els aurors.





26. La segona prova


—Em vas dir que ja havies resolt l’enigma de l’ou! —va exclamar l’Hermione, indignada.

—No cridis tant! —va fer el Harry de mal humor—. Només em cal… afinar la solució, entesos?

El Ron, l’Hermione i ell s’havien assegut al final de la classe d’Encanteris en una taula per a tots tres. Aquell dia se suposava que havien de practicar l’oposat a l’Encantament Atraient: l’Encantament Repel·lent. Com que el risc que es produïssin accidents desagradables era molt elevat, el professor Flitwick havia donat a cada alumne una pila de coixins per practicar pensant que, si sortien desviats, ningú prendria mal. La idea era bona, però no acabava de funcionar: el Neville tenia tan poca punteria que contínuament feia volar objectes molt més pesats per l’habitació, com ara el professor Flitwick mateix.

—Oblideu-vos de l’ou per una estona, d’acord? —va murmurar el Harry mentre el professor Flitwick sobrevolava l’habitació resignat i aterrava sobre una gran calaixera—. Ara us vull explicar el que va passar amb l’Snape i el Murri…

Aquella classe era ideal per mantenir una conversa privada perquè tothom s’ho estava passant bomba i ningú els feia cap cas. El Harry feia mitja hora que estava explicant-los en veu baixa l’aventura de la nit anterior.

—Així que l’Snape va dir que el Murri havia escorcollat el seu despatx… —va dir el Ron en veu baixa i fent cara d’estar molt interessat en l’assumpte mentre repel·lia un coixí amb un gest de vareta. (El coixí va sortir volant i va deixar la Parvati sense barret.)—: Creus que el Murri ha vingut per vigilar l’Snape, a més del Karkaroff?

—No sé si el Dumbledore li va demanar que el vigilés, però no hi ha dubte que ho està fent —va respondre el Harry alhora que feia un moviment de vareta sense parar gaire atenció, i el seu coixí va fer una tombarella estranya i va caure a terra—. El Murri va dir que l’Snape és a Hogwarts perquè el Dumbledore li està donant una segona oportunitat…

—Què? —va fer el Ron, amb els ulls com taronges; el següent coixí va fer unes voltes a l’aire, va picar amb el salamó i va caure com un plom a l’escriptori del Flitwick—. Harry… Potser és que el Murri creu que va ser l’Snape qui va posar el teu nom al cafze de foc!

—Ron, sisplau —va fer l’Hermione, escèptica—, et recordo que un cop ja ens vam pensar que l’Snape havia intentat matar el Harry, i va resultar que li estava salvant la vida!

L’Hermione va repel·lir un coixí; el coixí va creuar la classe i va aterrar a la caixa en què teòricament havien d’anar a parar tots els coixins. El Harry es va mirar l’Hermione, pensatiu… Era cert que l’Snape li havia salvat la vida un cop, però també ho era que l’odiava, igual que havia odiat el seu pare quan anaven a escola junts. L’Snape fruïa descomptant-li punts i no es perdia una oportunitat de castigar-lo o fins i tot de suggerir que l’haurien de fer fora de Hogwarts.

—Tant me fa el que digui el Murri —va continuar l’Hermione—. El Dumbledore no és burro. Va confiar en el Hagrid i en el professor Llopin quan la majoria de gent no els hauria donat feina, i no anava errat, així que no veig per què s’ha d’equivocar amb l’Snape, encara que sigui una mica…

—Malèvol —va saltar el Ron—. Hermione, desperta. Com és que tots aquests perseguidors de bruixots de les forces del mal li escorcollen el despatx, doncs?

—I el senyor Mauch, per què fa veure que està malalt? —va dir l’Hermione, sense fer cas del Ron—. És una mica estrany, no creus?, que no pugui venir al Ball d’Hivern i que després es passegi per l’escola de matinada…

—El que passa és que a tu no t’agrada el Mauch per tot allò que va fer a la Winky —va dir el Ron, enviant un coixí cap a la finestra.

—I tu el que vols és que l’Snape sigui culpable, peti qui peti —va dir l’Hermione, enviant un coixí a la caixa amb tota la punteria.

—Doncs jo el que vull és saber què va fer l’Snape amb la primera oportunitat perquè n’hi haguessin de donar una segona —va dir el Harry preocupat i mentre, sorprenentment, el seu coixí creuava la classe i aterrava amb suavitat damunt del de l’Hermione.

Obeint els desigs del Sirius de conèixer qualsevol cosa estranya que passés a Hogwarts, aquella mateixa nit el Harry li va enviar una carta amb un mussol bru explicant-li que el senyor Mauch havia escorcollat el despatx de l’Snape i també la conversa que havien tingut el Murri i l’Snape. Després d’això, el Harry es va concentrar en el problema més urgent que tenia: com passar una hora sota l’aigua el dia 24 de febrer.

Al Ron li agradava la idea de tornar a usar l’Encantament Atraient; el Harry li havia parlat dels escafandres i no veia per què no en podia atraure un del poble muggle més proper. Però l’Hermione li va arruïnar el pla en assenyalar que, en el cas improbable que el Harry aconseguís aprendre a fer servir un escafandre en una hora, era segur que el desqualificarien per no acatar l’Acta de Secrecia de la Confederació Internacional de Bruixots: esperar que cap muggle veiés l’escafandre creuar el cel camí de Hogwarts era molt esperar.

—La solució ideal seria que et transfiguressis en un submarí o alguna cosa per l’estil —va dir—. Tant de bo haguéssim fet transfiguració humana a classe! Però no en farem fins a sisè, i és molt perillós fer-ne si no se sap bé el que es fa…

—Doncs més val que ho deixi córrer perquè no m’agradaria gens que em quedés un periscopi al cap per sempre —va dir el Harry—. I si ataqués algú davant del Murri perquè em transfigurés ell…?

—No crec que et deixés triar en què et transfiguraria —va dir l’Hermione molt seriosa—. No, més val que provis de fer algun sortilegi.

Així que el Harry, pensant que quan s’acabés el torneig no tornaria a trepitjar una biblioteca en tota la seva vida, es va tornar a envoltar de llibres polsegosos buscant un sortilegi que permetés a un ésser humà sobreviure sense oxigen. Però, malgrat que el Ron, l’Hermione i ell van estar buscant a les hores de dinar, a les tardes i durant caps de setmana sencers, malgrat haver-li demanat a la professora McGonagall que li signés un permís per poder consultar la secció restringida de la biblioteca, i malgrat l’ajuda que va demanar a Madame Pince, la bibliotecària malhumorada i amb cara de voltor de l’escola, no van trobar res que permetés passar una hora sota l’aigua i viure per explicar-ho.

El Harry tornava a tenir aquella sensació de pànic que ja li era tan familiar i no es podia concentrar en les lliçons. El llac, que per al Harry sempre havia estat un element del decorat de l’escola, li atreia l’atenció sempre que estava a prop d’una finestra; una gran massa d’aigua gelada d’un gris metàl·lic, les profunditats tenebroses de la qual ara li semblaven tan distants com la lluna.

Igual com li havia passat abans d’enfrontar-se amb el cuadeserra, el temps se li escapava de les mans com si algú hagués encantat els rellotges perquè anessin més de pressa. Quedava una setmana per al 24 de febrer (encara tenia temps)… Quedaven cinc dies (segur que no trigaria gaire a trobar alguna cosa)… Quedaven tres dies (sisplau, que trobi alguna cosa, sisplau…). Quan quedaven dos dies, el Harry va tornar a deixar de menjar. L’únic bo de l’esmorzar de dilluns va ser el retorn del mussol bru que havia enviat al Sirius. El Harry va agafar el pergamí, el va desenrotllar i va llegir la carta més curta que mai li havia enviat el Sirius.

Digue’m quan us tornaran a donar permís per anar a Hogsmeade a mussol seguit.

El Harry va tombar el pergamí esperant trobar-hi alguna cosa més, però estava en blanc.

—El cap de setmana vinent no, l’altre —li va xiuxiuejar l’Hermione, que havia llegit la nota del Sirius de reüll—. Té, la meva ploma. Envia-li la resposta ara mateix.

El Harry va gargotejar la data al revers de la nota del Sirius, la va lligar de nou a la pota del mussol bru i va observar com alçava el vol. Què s’esperava? Algun consell per sobreviure sota l’aigua? Estava tan ansiós per explicar-li el que havia passat amb l’Snape i el Murri que s’havia oblidat del tot de mencionar-li l’enigma de l’ou.

—Per què vol saber quan tindrem permís per anar a Hogsmeade? —va preguntar-li el Ron.

—No ho sé —va fer el Harry, apagat. L’alegria momentània que havia sentit en veure el mussol s’havia esvaït completament—. Som-hi… Classe de Criança de Criatures Màgiques…

El Harry ignorava si el Hagrid pretenia compensar el mal tràngol que els havia fet passar amb els uixecs cul de tro; si ho havia deixat córrer perquè ja només en quedaven dos o si volia demostrar-los que podia fer qualsevol cosa que fes la professora Grubby-Plank; però el cas és que, quan va tornar a la feina, va continuar amb les classes sobre unicorns. I va resultar que el Hagrid sabia tant d’unicorns com de monstres; ara, també va quedar clar que el decebia que no tinguessin ullals verinosos.

Els va portar dos unicorns joves. A diferència dels adults, els poltres eren daurats. La Parvati i la Lavender van quedar extasiades en veure’ls, i fins i tot la Pansy Parkinson es va haver d’esforçar perquè no se li notés com li agradaven.

—Són més fàcils de veure que els adults —va explicar el Hagrid als alumnes—. Se tornen platejats quan tenen dos anys; les banyes els hi surten als quatre. No se fan blancs fins que arriben a l’edat adulta, que és quan ne tenen set. Quan són joves se pot confiar més en ells… No els molesten tant els nois… Vinga, endavant, els poden acariciar si volen… Donin-los alguns terrossos de sucre per menjar…

—Harry, estàs bé? —li va preguntar a mitja veu, apartant-se del grup una mica, mentre els altres s’arreplegaven al voltant dels petits unicorns.

—Sí, gràcies —va fer el Harry.

—Estàs una mica nerviós, oi? —va dir el Hagrid.

—Sí —va dir el Harry.

—Harry —va dir el Hagrid fent-li un copet a l’esquena amb una de les seves mans colossals; al Harry se li van vinclar les cames pel pes—. Abans que t’enfrontessis al cuadeserra jo també estava preocupat; però ara sé que pots fer tot el que te proposis. Estic la mar de tranquil. Te’n sortiràs. Has resolt l’enigma, oi que sí?

El Harry va fer que sí amb el cap i mentre feia el gest li va venir una necessitat imperiosa de confessar-li que no tenia ni idea de com s’ho faria per passar una hora al fons del llac. Va alçar el cap per mirar el Hagrid… Potser ell sabia com fer-ho. Potser havia de baixar a les profunditats del llac a cuidar els éssers que hi vivien… Al cap i a la fi, era l’encarregat de cuidar tot el que hi havia als jardins…

—Guanyaràs, Harry —va dir el Hagrid, amb un altre copet a l’esquena; el Harry va sentir que s’enfonsava uns centímetres en la terra fangosa—. N’estic convençut. Guanyaràs.

El Harry no es va atrevir a esborrar-li el somriure feliç i confiat de la cara. Fent veure que s’interessava pels unicorns, va forçar un somriure i se’n va anar a acariciar-los.

La nit abans de la segona prova, el Harry se sentia atrapat en un malson. Era plenament conscient que, encara que succeís un miracle i trobés un sortilegi que li servís, li seria impossible aprendre a dominar-lo en una nit. Com podia haver deixat que li passés això? Per què no s’havia posat a treballar en l’enigma de l’ou abans? Per què s’havia hagut de distreure mai a classe? I si algun professor els havia explicat com respirar sota l’aigua?

El Ron, l’Hermione i ell es van asseure a la biblioteca quan el sol es ponia, passant pàgines i pàgines d’encanteris, ocults rere les piles monumentals de llibres que tenien al voltant. Al Harry li feia un bot el cor cada vegada que veia la paraula «aigua» en una pàgina, però la majoria de cops era només per dir coses com «barregeu dos gots d’aigua, mitja lliura de fulles de mandràgora matxucades i un tritó…».

—Em sembla que és impossible —van sentir que deia el Ron des de l’altra punta de la taula—. Aquí no hi ha res. Res de res. El millor que he trobat ha estat allò per assecar bassals i tolls, el Sortilegi d’Assecar, però ni de lluny era prou poderós per assecar el llac.

—Hi ha d’haver una manera —va murmurar l’Hermione, acostant-se una espelma. Tenia els ulls tan cansats que havia de llegir la lletreta de Los antichs enchanteris oblidats amb el nas a dos dits del llibre—. No poden haver posat una prova que no es pugui passar.

—Doncs ho han fet —va dir el Ron—. Harry, jo crec que el millor que pots fer és baixar al llac, enfonsar-hi el cap, demanar a les sirenes que et tornin el que t’han pispat i esperar que t’ho donin.

—Hi ha d’haver una manera de fer-ho —va insistir l’Hermione, tossuda—. N’estic convençuda!

Semblava que es prengués la manca d’informació sobre el tema a la biblioteca com un insult personal; mai no li havia fallat fins aleshores.

—Ja sé el que hauria hagut de fer —va dir el Harry, amb el colze clavat sobre Trampes trapelles per a tipus trempats—. Hauria hagut de fer-me animàgic, com el Sirius.

—És cert, t’hauries pogut convertir en un lluç! —va exclamar el Ron.

—O en un gripau babau —va dir el Harry amb un badall. Estava exhaust.

—Per fer-se animàgic calen molts anys d’estudi, i després t’has de registrar perquè et donin permís —va assenyalar l’Hermione repassant l’índex de Rars dilemes de la màgia moderna—. Ens ho va explicar la professora McGonagall… T’has de registrar al Departament de Control de l’Ús Indegut de la Màgia, i dir en quin animal et transformes, com se’t pot identificar perquè no en puguis abusar…

—Hermione, era una broma —va tallar-la el Harry—. Sé perfectament que no puc aprendre a convertir-me en gripau d’avui per demà…

—Oh, aquest llibre és inútil —va dir l’Hermione, i va tancar Rars dilemes de la màgia moderna de cop—. Però qui pot voler fer-se rínxols als pèls del nas?

—A mi no m’importaria —va dir la veu del Fred Weasley—. Seria tema de conversa…

El Harry, el Ron i l’Hermione van alçar la vista. El Fred i el George acabaven de sortir de darrere d’una prestatgeria.

—Què hi feu aquí? —va preguntar el Ron.

—Buscar-te —va dir el George—. La McGonagall et crida. A tu també, Hermione.

—Per què? —va preguntar l’Hermione, sorpresa.

—No ho sé… Però semblava preocupada —va dir el Fred.

—Ens ha demanat que us portem al seu despatx —va dir el George.

El Ron i l’Hermione es van mirar el Harry i a ell se li va fer un nus a l’estómac. Què volia la professora McGonagall? Esbroncar el Ron i l’Hermione perquè s’havia adonat que l’estaven ajudant molt, quan se suposava que havien de passar les proves sense ajuda?

—Ens veiem a la sala comuna —li va dir l’Hermione al Harry quan es va alçar per anar-se’n amb el Ron. Tots dos estaven nerviosos—. Porta-hi tants llibres com puguis, val?

—D’acord —va dir el Harry, amoïnat.

A les vuit, Madame Pince va apagar tots els llums i va fer fora el Harry. Trontollant sota el pes dels llibres, tants com podia portar a les mans, el Harry va tornar a la sala comuna, es va instal·lar en una taula apartada i va continuar buscant. A Bruixeria beneita per a bruixots babaus no hi havia res… A Guia fenomenal de bruixeria medieval tampoc… Ni una paraula de respiració subaquàtica a Antologia d’encanteris del segle XVIII, ni a Pobladors pèrfids de les profunditats, i molt menys a Tot allò que sempre ha volgut saber sobre els seus poders ocults i com utilitzar-los.

El Malifet li va pujar a la falda i s’hi va arraulir, miolant sense parar. A poc a poc, la sala comuna es va anar buidant. La gent li desitjava bona sort amb una veu alegre i confiada com la del Hagrid; tots semblaven convençuts que faria una actuació esplèndida com la que havia fet a la primera prova. El Harry no podia respondre, es limitava a assentir amb el cap, amb la sensació que s’havia empassat una pilota de golf. Quan faltaven deu minuts per la mitjanit, es va quedar sol amb el Malifet. Ja havia fullejat tots els llibres que tenia i el Ron i l’Hermione no havien tornat.

«S’ha acabat», es va dir a si mateix. «Has fracassat. Hauràs de baixar al llac i dir als jutges que…».

Es va imaginar a si mateix explicant-los que no podia fer la prova. Va veure la cara de sorpresa del Gepp i el somriure de satisfacció del Karkaroff, mostrant les seves dents grogues. Va sentir que la Fleur Delacour deia: «Ho sabia… És massa jove, tan sols és un nen». Va veure el Malfoy assegut a primera fila amb aquella xapa que deia «POTTER: PUTS!»; la cara de decepció i incredulitat del Hagrid…

De sobte el Harry es va aixecar de la cadira sense recordar que tenia el Malifet a la falda; en caure a terra el gat va deixar anar un marrameu, es va mirar el Harry empipat i se’n va anar amb la seva cua de raspall per netejar ampolles ben alçada, però el Harry no ho va veure perquè corria escales amunt cap al dormitori… Agafaria la capa d’invisibilitat, tornaria a la biblioteca i, si calia, s’hi estaria tota la nit…

—Lumos! —va murmurar el Harry quinze minuts després en obrir la porta de la biblioteca.

Amb la llum que li sortia de la vareta, el Harry es va passejar per les prestatgeries agafant més llibres. Llibres sobre embruixos i encanteris, sobre sirenes i monstres aquàtics, sobre bruixes i bruixots famosos, sobre invents màgics, sobre qualsevol cosa que pogués explicar, ni que fos de passada, com sobreviure sota l’aigua. Es va instal·lar en una taula i es va posar a treballar, buscant a la llum tènue de la vareta, mirant de tant en tant el rellotge…

La una de la matinada… Les dues… L’única manera de no defallir era repetir-se un cop i un altre: «Al proper llibre… Al proper llibre…».

La sirena del quadre de la cambra de bany dels monitors reia. El Harry flotava com un suro envoltat de bombolles d’aire al costat de la roca on reposava ella, mostrant-li la Raigdefoc.

—Vine a buscar-la! —li deia, rient maliciosament—. Vinga, salta!

—No puc! —deia el Harry esbufegant, intentant prendre-li la Raigdefoc i no ofegar-se alhora—. Dóna-me-la!

Però ella reia i li donava cops a les costelles amb l’escombra.

—Para… Em fa mal…

—El Harry Potter s’ha de despertar!

—Para de donar-me cops…

—El Dobby li ha de donar cops al Harry Potter, senyor. El Harry Potter s’ha de despertar!

El Harry va obrir els ulls. Era a la biblioteca; s’havia quedat adormit, la Capa que Fa Invisible li havia relliscat i tenia la galta enganxada a les pàgines de Mentre hi ha vareta hi ha esperança. Es va dreçar i es va posar bé les ulleres, parpellejant perquè la llum del dia l’enlluernava.

—El Harry Potter s’ha d’afanyar! —va xisclar el Dobby—. La segona prova comença d’aquí a deu minuts i el Harry Potter…

—D’aquí a deu minuts? —va dir amb la veu pastosa—. Deu…? Deu minuts?

Va mirar el rellotge. El Dobby tenia raó, era un quart i cinc de deu. Va sentir que li queia un pes immens a sobre.

—De pressa, senyor Harry Potter! —va xisclar el Dobby, estirant-li la màniga—. Ja hauria de ser a baix amb els altres paladins, senyor!

—És massa tard, Dobby —va dir el Harry, vençut—. No puc passar la prova, no sé com…

—El Harry Potter passarà la prova! —va xisclar l’elf—. El Dobby sabia que el Harry Potter no havia trobat el llibre adequat, així que el Dobby ho ha fet tot per ell!

—Què? —va fer el Harry—. Però si tu no saps en què consisteix la segona prova…

—El Dobby ho sap, senyor! El Harry Potter ha de baixar al llac, trobar el Brom…

—El què?

—I aconseguir deslliurar el Brom de les sirenes!

—Què és això del brom?

—El Brom, senyor, el Brom… El Brom és qui va regalar al Dobby aquest jersei!

El Dobby va mostrar-li el jersei encongit de color marró que portava posat sobre els pantalons curts.

—Què?! —va exclamar el Harry—. S’han endut…? S’han endut el Ron?

—Allò que al Harry Potter més li doldria perdre, senyor! —va xisclar el Dobby—. I passada una hora…

—«Negre serà el fat» —va seguir recitant el Harry, mirant-se el Dobby, espantat—. «Si no ets a temps, si fas tard, no tornarà el que hem robat». Dobby… Què he de fer?!

—S’ha de menjar això que li he portat, senyor! —va xisclar l’elf, i de la butxaca es va treure una pilota d’una cosa llefiscosa de color verd grisós que semblava un manyoc de cues de rata—. Just abans d’entrar al llac, senyor. És una escafalga!

—I per a què serveix? —va preguntar el Harry, mirant-se l’escafalga.

—Amb això el Harry Potter podrà respirar sota l’aigua, senyor!

—Dobby —va fer el Harry, desesperat—, n’estàs segur? No podia oblidar que l’última vegada que el Dobby havia intentat «ajudar-lo», havia acabat perdent tots els ossos del braç dret.

—El Dobby n’està totalment segur, senyor! —va respondre el Dobby amb orgull—. El Dobby és un elf domèstic, senyor, i sent converses… El Dobby va per tot el castell, encenent els focs i fregant els terres… El Dobby va sentir la professora McGonagall i el professor Murri parlar a la sala de professors de la propera prova… El Dobby no pot permetre que el Harry Potter perdi el seu Brom!

Al Harry se li van esvair els dubtes. Es va posar dret d’un bot, es va treure la capa, la va desar a la bossa, va agafar l’escafalga, se la va posar a la butxaca i va sortir de la biblioteca com un llamp amb el Dobby als talons.

—El Dobby se n’ha d’anar a la cuina, senyor! —va xisclar el Dobby quan van ser fora—. El Dobby no pot faltar… Bona sort, Harry Potter, bona sort, senyor!

—Adéu, Dobby! —va cridar el Harry. Va sortir corrent pel passadís i va baixar les escales de tres en tres.

Al vestíbul encara hi quedaven alguns ressagats que tot just acabaven d’esmorzar i es dirigien cap a les portes de roure per anar a mirar la segona prova. Tots es van quedar sorpresos de veure que el Harry els passava a tota velocitat. Va estar a punt de fer caure els germans Parra per terra de tan de pressa com anava per arribar al llac.

Galopant per la gespa va veure que la graderia que envoltava el tancat dels dracs al mes de novembre ara estava situada a l’altra vora del llac i es reflectia sobre la superfície. La grada estava plena de gom a gom, la gatzara de la gent ressonava de forma estranya mentre el Harry corria volant cap als jutges, que estaven asseguts de nou al voltant d’una taula coberta amb una tela daurada a tocar de l’aigua. El Cedric, la Fleur i el Krum eren rere la taula dels jutges, mirant-se el Harry que corria cap a ells.

—Sóc… aquí… —va dir el Harry esbufegant. Va frenar la correguda a temps però el terra lliscava i va esquitxar la Fleur de fang.

—On eres? —va dir una veu de manaire en to de reprovació—. La prova està a punt de començar!

El Harry es va girar. El Percy Weasley estava assegut a la taula dels jutges… El senyor Mauch tornava a faltar.

—Però Percy! —va exclamar el Ludo Gepp, que semblava molt alleugerit de veure arribar el Harry—. Deixa que agafi aire, pobre noi!

El Dumbledore va somriure al Harry; en canvi, el Karkaroff i Madame Maxime no estaven gens contents de veure’l… Per la cara que van fer tots dos, era evident que es pensaven que no es presentaria.

El Harry va inclinar el cos i va recolzar les mans als genolls per agafar aire; li feia tant de mal el costat com si algú li hagués clavat un ganivet sota les costelles; el Ludo Gepp va fer que els paladins se situessin a la vora del llac separats els uns dels altres per una distància de tres metres. El Harry es va posar en un extrem de la filera al costat del Krum, que anava en banyador i portava la vareta preparada a la mà.

—Tot correcte, Harry? —va preguntar-li el Gepp en veu baixa separant-lo uns quants pams del Krum—. Tens clar el que faràs?

—Sí —va dir el Harry esbufegant, fregant-se sota les costelles. El Gepp li va masegar l’espatlla amistosament i va tornar a la taula dels jutges; va apuntar a la seva boca amb la vareta com havia fet el dia de la final del Mundial de Quidditch, i va dir «Resonet!» i la seva veu va ressonar per tot el llac:

—Ja tenim els paladins llestos per a la segona prova, que començarà quan bufi el xiulet. Tenen una hora de rellotge per recuperar allò que se’ls ha pres; a partir del moment que digui «tres». Un… Dos… Tres!

El xiulet va ressonar amb força en l’aire fred del matí; els alumnes es van posar a animar els paladins des de la grada. Sense parar-se a mirar què feien els altres tres, el Harry es va desprendre de les sabates i els mitjons, es va treure l’escafalga de la butxaca, se la va posar a la boca i va entrar al llac.

L’aigua estava tan freda que tenia la sensació que li cremava les cames com si fos foc, i no un líquid glaçat. En arribar-li als genolls, la roba xopa li va començar a pesar increïblement i els peus insensibles pel fred li relliscaven en les pedres planes cobertes de llim que hi havia al fons del llac. El Harry mastegava amb força l’escafalga, que tenia una textura llefiscosa i mig de goma, semblant a la dels tentacles de pop. Quan l’aigua li va arribar a la cintura, es va aturar, es va empassar l’escafalga i va esperar que passés alguna cosa.

Va sentir unes riotes a la grada i va pensar que realment devia semblar ximple, caminant pel llac sense mostrar cap senyal de màgia. Se li havia posat la pell de gallina; mig submergit en l’aigua glaçada, amb els cabells eriçats per la brisa cruel, el Harry va començar a tremolar amb força. No volia mirar cap a la grada; les riotes ressonaven cada cop més fortes, i els de Slytherin xiulaven i se’n burlaven…

I aleshores, tot d’una, el Harry es va quedar sense aire, com si li haguessin tapat el nas i la boca amb un coixí invisible. Va intentar respirar, però no podia; tenia els pulmons buits, s’estava marejant i notava un dolor agut al coll…

Es va dur les mans a la gola i va notar que sota les orelles tenia dues grans membranes cartilaginoses que li batien amb el vent… Li havien sortit brànquies! Sense pensar-s’ho un instant, va fer l’únic que podia fer: capbussar-se en l’aigua.

El primer glop d’aigua glaçada del llac el va tornar a la vida. Li va passar el mareig; va fer un altre gran glop d’aigua, que li va passar suaument per les brànquies i li va fer arribar oxigen al cervell. Va estirar els braços i es va mirar les mans. Havien pres un aire fantasmagòric sota l’aigua verda i es va adonar que tenia els dits units per una membrana, com els ànecs. Es va girar per mirar-se els peus nus: se li havien allargat i als dits també hi tenia una membrana; li havien sortit aletes.

Ja no tenia fred. Al contrari, li semblava que l’aigua estava agradablement fresca i se sentia molt lleuger. El Harry va fer una braçada i va quedar meravellat de veure que lluny i ràpid l’impulsaven en l’aigua els peus en forma d’aletes i amb quina claredat s’hi veia, que ni tan sols havia de forçar la vista. Ben aviat va ser tan lluny de la vora del llac que ja no en veia el fons. Va fer mitja tombarella i es va endinsar en les profunditats.

El silenci li feia pressió a les orelles. A mesura que avançava, el Harry anava descobrint un paisatge estrany, fosc i emboirat. Tan sols hi veia a una distància de tres metres al seu voltant, així que les coses sorgien de cop en la foscor: boscos d’algues negres embullades que onejaven amb el moviment de l’aigua, grans extensions de fang amb pedres lluents. El Harry nedava cap a les profunditats del centre del llac amb els ulls ben oberts, escodrinyant l’aigua il·luminada per una llum grisa misteriosa rere la qual només veia ombres de tan densa com era.

De tant en tant veia passar com una fletxa un peixet de color plata. Algunes vegades va pensar que davant seu es movia alguna cosa més gran, però en acostar-s’hi descobria que tan sols era el tronc d’un arbre caigut o un matoll d’algues molt crescut. No hi havia el més petit rastre dels altres paladins, ni de les sirenes, ni del Ron, ni, afortunadament, del calamar gegant.

Es trobava davant una superfície d’algues de color verd clar de mig metre d’alçada que abastava més enllà del seu camp de visió, com si fos un prat de gespa massa crescuda. El Harry mirava endavant molt concentrat, intentant distingir les formes en la penombra… I de sobte alguna cosa el va agafar pel turmell.

Era un ganyotus, un d’aquells dimonis d’aigua petitets i banyuts, que havia sortit de les algues i se li aferrava a la cama amb uns dits llarguíssims, mostrant-li els ullals afilats. El Harry es va dur ràpidament una d’aquelles mans de palmípede a la butxaca i va buscar la vareta. Però en el temps que va trigar a trobar-la, dos ganyotus més el van agafar per la roba i el van estirar cap al fons del llac.

—Laxem! —va cridar el Harry, però no es va sentir res… L’únic que li va sortir de la boca va ser una gran bombolla d’aire; i la vareta, en lloc d’escopir espurnes, va llançar un raig d’aigua que devia estar bullint perquè allà on va tocar la pell verda dels ganyotus, els van sortir unes taques vermelles molt lletges. El Harry va aconseguir desfer-se del ganyotus que li retenia el turmell i va sortir nedant tan ràpid com va poder, llançant raigs d’aigua bullent enrere, sense mirar cap a on anaven. De tant en tant notava que algun dels ganyotus li agafava un peu, i ell feia una forta estrebada per desempallegar-se’n; fins que a un li va donar un cop al cap. El Harry es va girar i va veure un ganyotus estabornit flotant amb els ulls guenyos, i els seus companys que li mostraven els punys i finalment es tornaven a amagar entre les algues.

El Harry va minvar la marxa, es va guardar la vareta a la butxaca i va tornar a parar les orelles, mirant atentament al seu voltant. Tornava a estar com abans i el silenci encara era més intens. Sabia que es trobava més al fons que mai, però no veia que es mogués res, excepte les algues.

—Com va això?

El Harry va estar a punt de tenir un atac de cor. Es va girar i es va trobar davant la imatge borrosa de la Gemma Gemec, que se’l mirava a través de les ulleres de cul de got.

—Gemma! —va intentar cridar el Harry, però només li va sortir una bombolla d’aire. Sorprenentment, la Gemma Gemec va riure.

—Has d’anar cap allà! —va dir, assenyalant-li la direcció que havia de prendre—. M’agradaria acompanyar-te, però… No em cauen gaire bé les sirenes; i a elles no els agrada gens que m’hi acosti…

El Harry li va fer un gest en senyal d’agraïment i es va tornar a posar en marxa, nedant a una distància prudencial de les algues per si de cas s’hi amagaven més ganyotus.

Va estar nedant com a mínim vint minuts més. Travessava una gran extensió de fang negre que s’arremolinava al seu pas quan, finalment, va sentir una estrofa de la misteriosa cançó de les sirenes.


Tens només una hora, ni un minut, ni un segon més

per recuperar allò que t’hem pres…



El Harry va accelerar el ritme i aviat va veure una gran roca que emergia en l’aigua tèrbola on hi havia pintades escenes de les sirenes perseguint el calamar gegant amb arpons. El Harry va deixar la roca enrere i va continuar nedant cap al lloc d’on provenia la cançó.


Mitja hora has perdut, esforça-t’hi més;

o allò que busques es podrirà on és.



De sobte, un poblat de cases de pedra tosca tacada de fongs va emergir de la foscor. Rere les finestres de les cases, el Harry va veure unes cares… Unes cares que no s’assemblaven gens a la de la sirena del retrat de la cambra de bany dels monitors…

Les sirenes tenien la pell grisa i uns cabells de color verd fosc llargs i embullats. Els seus ulls eren grocs, igual que les dents trencades, i portaven cordes amb còdols al coll. En veure passar el Harry, les sirenes van somriure impúdicament. Un parell van sortir de casa amb l’arpó a la mà per veure’l millor, aletejant la poderosa cua de peix platejada.

El Harry va continuar ràpid endavant mentre mirava al seu voltant; anaven apareixent més cases. Algunes tenien jardins d’algues i en una fins i tot hi havia un ganyotus lligat en una estaca, com si fos un gos. De totes bandes sortien sirenes que el miraven amb molt d’interès, assenyalant les mans membranoses i les brànquies del Harry, parlant entre elles amb la boca tapada per les mans. El Harry va tombar en una cantonada i es va trobar davant una escena estranyíssima.

Un grup molt nombrós de sirenes flotava davant unes cases alineades que formaven la versió sirènida d’una plaça de poble. Al centre de la plaça hi havia un cor de sirenes que cantaven per atreure els paladins i rere el cor s’alçava una estàtua bastant primitiva que representava una sirena gegantesca tallada en roca. A la cua de la sirena de pedra hi havia lligades quatre persones.

El Ron era entre l’Hermione i la Xo Xang. També hi havia una nena que no semblava tenir més de vuit anys, i que sens dubte era la germana de la Fleur Delacour perquè tenia uns cabells d’or blanc idèntics als d’ella. Les tres noies i el Ron devien estar profundament adormits perquè els penjaven els caps i deixaven anar un fil de bombolletes d’aire per la boca.

El Harry se’n va anar directe cap als ostatges mig esperant que les sirenes l’ataquessin amb els arpons; però no van fer res. La corda feta d’algues amb què havien lligat els ostatges era gruixuda, llefiscosa i molt forta. El Harry va pensar en la navalla que el Sirius li havia regalat per Nadal… Guardada al seu bagul, dalt del castell, a gairebé un quilòmetre de distància, no li servia de res.

Va mirar al seu entorn. La majoria de les sirenes que l’envoltaven portaven un arpó. Se’n va anar nedant ràpidament cap a una sirena mascle que feia més de dos metres d’alçada. La sirena duia una barba verda molt llarga i portava un collaret cenyit d’ullals de tauró. Li va demanar amb gestos si li podia deixar prestat l’arpó.

—Nosaltres no ajudem —va dir la sirena mascle sense immutar-se, amb veu profunda.

—I ara! —va dir el Harry, frenètic (però de la boca només li van sortir bombolles). Va intentar prendre-li l’arpó, però la sirena mascle el va enretirar fent que no amb el cap, burlant-se’n.

El Harry va fer un volt, buscant. Alguna cosa afilada… El que fos…

Al fons del llac hi havia algunes pedres. Va agafar-ne una que era punteguda i va tornar cap a l’estàtua. Es va posar a fregar la corda que lligava el Ron i, després de treballar dur una bona estoneta, va aconseguir que es trenqués. El Ron es va quedar flotant a uns quants centímetres del fons del llac, balancejant-se lleugerament amb el vaivé de l’aigua, inconscient.

El Harry va mirar al seu voltant. Els altres paladins no eren per enlloc. Però, què feien? Per què trigaven tant? Es va acostar a l’Hermione amb la pedra angulosa i va començar a fregar-hi la corda…

Uns quants parells de mans grises el van aturar a l’acte. Mitja dotzena de sirenes mascle el van apartar de l’Hermione, sacsejant els caps de cabells verds i burlant-se’n.

—Ja tens el teu ostatge —li va dir un d’ells—. Deixa els altres…

—Ni parlar-ne! —va exclamar el Harry, furiós… Però només li van sortir dues bombolles.

—La prova consisteix a rescatar el teu amic… Deixa els dels altres…

—Ella també és amiga meva! —va cridar el Harry assenyalant l’Hermione, i de la boca li va sortir una bombolla platejada enorme—. No vull que mori ningú!

La Xo tenia el cap recolzat a l’espatlla de l’Hermione; la nena dels cabells d’or blanc havia pres un color verd fantasmagòric. El Harry va lluitar per desempallegar-se de les sirenes mascle, però elles van riure més fort encara i no el van deixar anar. El Harry va tornar a mirar al seu voltant, embogit. On eren els altres paladins? Tindria temps de portar el Ron a la superfície i tornar a buscar l’Hermione i les altres? Sabria trobar el lloc de nou? Va consultar el seu rellotge per saber quant temps li quedava… Però se li havia espatllat.

Aleshores les sirenes que tenia al voltant van assenyalar un punt per sobre el seu cap, exaltades. El Harry va alçar la mirada: era el Cedric, que s’acostava. Duia el cap dins una bombolla enorme que li deformava les faccions de la cara.

—M’he perdut! —va dir-li amb els llavis, espantat—. La Fleur i el Krum estan a punt d’arribar!

Enormement alleugerit, el Harry va observar com el Cedric es treia una navalla de la butxaca i tallava la corda que lligava la Xo. La va agafar i va desaparèixer.

El Harry va mirar al seu voltant, esperant. On eren la Fleur i el Krum? Quedava molt poc temps i, segons la cançó, passada una hora els ostatges no tornarien…

De cop i volta les sirenes van començar a xisclar com boges. Les que subjectaven el Harry el van deixar anar per mirar enrere. El Harry també es va girar i va veure que se’ls acostava un ésser monstruós: un cap de tauró seguit d’un cos humà en banyador… Era el Krum. S’havia transfigurat… amb molt poca traça.

L’home-tauró se’n va anar directe cap a l’Hermione i va començar a rosegar i estirar les cordes. El problema era que les noves dents del Krum no estaven fetes per mossegar res que fos més petit que un dofí i el Harry estava convençut que si el Krum no anava amb compte acabaria partint l’Hermione en dos, així que se’n va anar cap a ell, li va posar la mà a l’espatlla i li va mostrar la pedra punteguda. El Krum la va agafar i es va posar a fregar les cordes que lligaven l’Hermione. En uns segons va aconseguir alliberar-la; la va agafar per la cintura i, sense mirar enrere, se la va endur ràpidament cap a la superfície.

«I ara, què?», va pensar el Harry, desesperat. «Si pogués estar segur que la Fleur arribaria a temps…». Però no la veia ni de lluny. Només podia fer una cosa…

Va recollir la pedra que el Krum havia deixat caure, però les sirenes mascle van encerclar el Ron i la nena i li van fer que no amb el cap.

El Harry va treure la vareta.

—Sortiu del mig!

Només havia emès bombolles, però tenia la sensació que les sirenes mascle l’havien entès, perquè de sobte van deixar de riure. Es miraven la vareta del Harry fixament i semblava que tinguessin por. Potser ells eren molts més, però, per la cara que feien, el Harry va notar que no sabien més màgia que el calamar gegant.

—Comptaré fins a tres! —va cridar el Harry; de la boca li va sortir una tirallonga de bombolles, però va alçar tres dits per assegurar-se que entenien el que els havia cridat—. Un… (Va abaixar un dit). Dos… (Va abaixar-ne un altre).

Les sirenes van fugir. El Harry va avançar i va fregar amb la pedra la corda que lligava la nena a l’estàtua fins que finalment la va alliberar. La va agafar per la cintura, va agafar el Ron pel coll del vestit i es va donar empenta des de terra.

Va començar a pujar, molt lentament. Ja no podia usar les mans membranoses per impulsar-se cap a dalt; s’havia de limitar a moure les aletes dels peus amb tota l’energia de què disposava, però el Ron i la germana de la Fleur pesaven com dos sacs de patates i l’arrossegaven cap al fons… Mirava amunt esperançat, tot i que sabia que encara li faltava molt per arribar a la superfície perquè l’aigua que l’envoltava era molt fosca…

Algunes sirenes el van seguir, nedant al seu voltant tranquil·lament, observant com lluitava per sortir del llac… L’arrossegarien altre cop al fons quan s’acabés el temps? I si menjaven éssers humans? Se li estaven engarrotant les cames; les espatlles li feien un mal terrible de l’esforç que havia de fer per carregar el Ron i la nena…

Respirava amb una dificultat extrema. El coll li tornava a fer mal. Començava a notar la humitat de l’aigua que li entrava per la boca. Però cada cop era menys fosc. Veia llum per sobre seu…

Va fer una forta estrebada amb les aletes i va descobrir que tan sols eren peus. Se li omplien els pulmons d’aigua. S’estava marejant, però sabia que la llum i l’aire eren a tocar. Havia d’arribar-hi. Ho havia de fer.

El Harry movia les cames tan ràpid i amb tanta força que els músculs se li retorçaven de dolor; sentia que tenia el cervell inundat; no podia respirar, necessitava oxigen, havia de continuar, no podia parar…

I aleshores va notar que trencava la superfície de l’aigua amb el cap; un aire fred, net i meravellós li picava la cara; se’l va empassar com si no hagués respirat mai a la vida i, esbufegant, va treure el Ron i la nena. Es va veure envoltat de caps de cabells verds embullats que havien sortit a la superfície amb ell; però ara els caps li somreien.

La gent que hi havia a la grada feia un merder impressionant; tothom estava dret, exultant; el Harry tenia la sensació que tothom donava el Ron i la nena per morts, però s’equivocaven… Tots dos havien obert els ulls; la nena estava confosa i espantada, però el Ron estava tan tranquil; va escopir un munt d’aigua, va pestanyejar perquè el molestava la llum, es va girar cap al Harry i va dir:

—Ens hem mullat una mica, no?

Aleshores va veure la germana de la Fleur.

—Per què l’has pujat?

—La Fleur no s’ha presentat. No la podia deixar allà —va explicar-li el Harry, sense alè.

—Harry, com pot ser que siguis tan burro? —va saltar el Ron—. No em diguis que t’has pres la cançó al peu de la lletra! El Dumbledore no hauria permès que ningú s’ofegués!

—Però la cançó deia que…

—Només ho deia per forçar-vos a tornar dins el límit de l’hora! —va exclamar el Ron—. Espero que no hagis perdut temps allà baix fent-te l’heroi!

El Harry es va sentir estúpid i es va enfadar amb si mateix. Per al Ron tot havia estat molt fàcil: ell estava adormit, no havia hagut de passar por dins del llac, envoltat d’un munt de sirenes d’expressió assassina armades amb arpons.

—Som-hi —va dir el Harry—. Ajuda’m a portar-la a la vora; em sembla que no està en condicions de nedar.

Van portar la germana de la Fleur cap a la vora del llac acompanyats d’una escorta de vint sirenes que cantaven les seves cançons estridents. Allà els esperaven els jutges, que observaven atentament l’operació.

El Harry va veure Madame Pomfrey, que feia escarafalls al voltant de l’Hermione, el Krum, el Cedric i la Xo, que anaven embolicats amb unes mantes molt gruixudes. El Dumbledore i el Ludo Gepp es van quedar a la vora del llac esperant-los amb un somriure, però el Percy, blanc i amb una aparença molt més jove, va entrar a l’aigua a buscar-los. Mentrestant, Madame Maxime intentava calmar la Fleur Delacour, que estava histèrica i lluitava aferrissadament per tornar a l’aigua.

—Gabrielle! Gabrielle! Digue’m que no estàs mogta! Digue’m que no t’has fet gues!

—Està bé —va intentar dir-li el Harry, però estava tan cansat que gairebé no podia parlar, i encara menys cridar per sobre la gatzara.

El Percy va agafar el Ron i se’l va endur cap a la vora («Deixa’m, Percy, estic bé!»); el Dumbledore i el Gepp van ajudar el Harry a sortir de l’aigua; la Fleur es va desempallegar de Madame Maxime i es va llançar a abraçar la seva germana.

—Ha estat culpa dels ganyotus… M’han atacat… Oh, Gabrielle, em pensava que… que…

—Vingui cap aquí —va ordenar Madame Pomfrey al Harry.

El va agafar, el va portar on eren l’Hermione i els altres, el va embolicar amb una manta tan fort que va fer que se sentís dins una camisa de força i li va fer empassar una cullerada d’una poció molt calenta. Al Harry li va sortir fum de les orelles.

—Felicitats, Harry! —va xisclar l’Hermione—. Ho has aconseguit! Tu solet!

—Bé… —va fer el Harry. Li volia explicar que havia rebut ajuda del Dobby, però es va adonar que el Karkaroff el mirava.

Era l’únic jutge que no s’havia mogut de la taula; l’únic que no mostrava senyals d’alegria i alleujament de veure que el Harry, el Ron i la germana de la Fleur havien arribat sans i estalvis a la riba.

—Sí, és cert —va dir el Harry alçant una mica la veu perquè el Karkaroff el sentís.

—Hermona, tens una vespa al cap! —va exclamar el Krum.

El Harry va tenir la sensació que el Krum reclamava l’atenció de l’Hermione, potser perquè volia recordar-li que l’acabava de rescatar del llac, però l’Hermione es va treure la vespa dels cabells d’un cop de mà i va seguir parlant amb el Harry:

—Però t’has passat un munt del límit de l’hora… Que t’ha costat molt trobar-nos?

—No… Us he trobat bé…

El Harry se sentia cada cop més ximple. Ara que era fora de l’aigua li semblava evident que el Dumbledore no hauria permès que un ostatge morís només perquè el paladí no l’havia anat a buscar. Per què no s’havia limitat a agafar el Ron i marxar? Hauria estat el primer a arribar a la riba… El Cedric i el Krum no havien perdut temps preocupant-se pels altres; no s’havien pres la cançó de les sirenes seriosament…

El Dumbledore estava ajupit a la vora del llac parlant amb la que semblava la cap de les sirenes, una femella amb una pinta especialment salvatge i ferotge. El Dumbledore feia els mateixos sons estridents que feien les sirenes quan eren fora de l’aigua; estava clar que el Dumbledore sabia sirenià. Finalment es va dreçar, es va dirigir als altres jutges i va dir:

—Crec que hauríem de deliberar abans de donar els punts.

Els jutges es van reunir. Madame Pomfrey havia rescatat el Ron dels braços del Percy; el va portar on eren el Harry i els altres, li va donar una manta i una mica de Poció de Pebretxús i se’n va anar a buscar la Fleur i la seva germana. La Fleur s’havia fet nombrosos talls a la cara i als braços i duia el vestit esquinçat, però semblava que no li importés gaire i no volia que Madame Pomfrey la curés.

—Ocupi’s de la Gabrielle! —li va dir, i aleshores es va dirigir cap al Harry—. L’has salvat! —li va dir sense alè—. I això que no ega el teu ostatge!

—Ja… —va fer el Harry, que en aquells moments es penedia d’haver-se preocupat de les tres noies.

La Fleur es va inclinar, li va fer dos petons (el Harry va sentir que li cremava la cara i no li hauria estranyat que li hagués tornat a sortir fum de les orelles) i després va dir al Ron:

—Tu també has ajudat…

—Sí… —va fer el Ron, esperançat—. Una mica…

La Fleur se’n va anar cap a ell i també li va fer dos petons. L’Hermione es va enfurismar, però just en aquell moment la veu magnificada amb màgia del Ludo Gepp va ressonar al seu costat i els va fer fer un bot a tots. La gent que hi havia a la grada va emmudir.

—Senyores i senyors, el jurat ha acabat de deliberar i ha arribat a una decisió. La cap de les sirenes ens ha explicat amb detall tot el que ha passat al fons del llac i en vista d’això hem decidit puntuar els participants sobre un màxim de cinquanta punts de la manera següent:

»La senyoreta Fleur Delacour, tot i que ha fet un ús excel·lent del Conjur de Globusalcap, ha estat atacada pels ganyotus quan s’acostava a l’objectiu i no ha recuperat l’ostatge. Li atorguem vint-i-cinc punts.

Es van sentir aplaudiments a la grada.

—No me’n meguexia cap —va dir la Fleur en veu baixa, enretirant-se la magnífica cabellera.

—El senyor Cedric Diggory, que també ha fet servir el Conjur de Globusalcap, ha estat el primer a tornar amb l’ostatge, però tot i així ha arribat un minut fora de temps. —Es van sentir grans aplaudiments dels de Hufflepuff a la grada; el Harry va advertir que la Xo es mirava el Cedric—. En conseqüència, li atorguem quaranta-set punts.

Al Harry se li va encongir el cor. Si el Cedric havia arribat fora de temps, ell encara molt més.

—El senyor Viktor Krum ha fet una transfiguració incompleta, però que ha servit al seu propòsit, i ha estat segon a arribar amb l’ostatge. Li atorguem quaranta punts.

El Karkaroff va aplaudir especialment fort amb aires de superioritat.

—El senyor Harry Potter ha fet servir escafalga, que li ha donat un excel·lent resultat —va continuar el Gepp—. Ha tornat l’últim i ha sobrepassat de molt el temps límit d’una hora. Però la cap de les sirenes ens ha informat que el senyor Potter ha estat el primer a arribar als ostatges i que el seu retard ha estat degut a la seva determinació de salvar tots els ostatges, i no únicament el seu.

El Ron i l’Hermione van mirar-se el Harry mig exasperats, mig compadits.

—La majoria dels jutges —el Gepp es va aturar per llançar una mirada de reprovació al Karkaroff— opinem que això és una mostra de fermesa moral i que mereix la més alta qualificació. Tot i així, la puntuació del senyor Potter és de quaranta-cinc punts.

Al Harry se li va fer un nus a l’estómac. Ara estava empatat a punts amb el Cedric al primer lloc. El Ron i l’Hermione, que havien quedat molt sorpresos, van mirar el Harry, es van posar a riure i van aplaudir fort amb la resta de la gent.

—Ja veus, Harry! —va cridar el Ron per sobre l’ovació—. No és que siguis un totxo, sinó que tens fermesa moral!

La Fleur també aplaudia molt fort, però en canvi el Krum no estava gens content. Va intentar tornar a engegar una conversa amb l’Hermione, però ella estava massa enfeinada aplaudint el Harry per escoltar-lo.

—La tercera i darrera prova tindrà lloc el dia 24 de juny al capvespre —va continuar el Gepp—. Els paladins rebran les instruccions pertinents exactament un mes abans de la data assenyalada. Moltes gràcies a tots pel seu suport.

«Ja s’ha acabat», va pensar el Harry, atordit. Madame Pomfrey va conduir els paladins i els ostatges cap al castell perquè es canviessin de roba. S’havia acabat i havia superat la prova… No s’havia de preocupar de res fins al 24 de juny…

Mentre pujava les escales de pedra que el conduïen al castell, va decidir que la propera vegada que anés a Hogsmeade compraria al Dobby un parell de mitjons per a cada dia de l’any.





27. El retorn del Lladruc


Una de les conseqüències més positives de la segona prova va ser que per fi el Ron va poder compartir protagonisme amb el Harry. Tothom volia saber què havia passat dins el llac, de manera que el Ron es va convertir en el centre d’atenció. El Harry va notar que la història del Ron canviava subtilment cada vegada que l’explicava. Al principi contava la real; o, com a mínim, una història que coincidia amb la que explicava l’Hermione: el Dumbledore havia adormit els ostatges amb un encanteri al despatx de la professora McGonagall, després d’assegurar-los que no els passaria res i que es despertarien quan sortissin de l’aigua. Però una setmana més tard, el Ron explicava que els havien segrestat i que ell havia hagut de lluitar tot sol contra cinquanta sirenes armades fins a les dents que havien hagut d’imposar-se per la força per poder lligar-lo a l’estàtua.

—És clar que jo m’havia amagat la vareta a la màniga —va assegurar a la Padma Patil, que mostrava molt més interès pel Ron ara que s’havia convertit en el centre d’atenció, i s’aturava a parlar amb ell cada cop que es trobaven pels passadissos—. Si hagués volgut, hauria pogut espantar aquelles sirenes idiotes en qualsevol moment.

—Com? Amb els teus roncs? —va saltar l’Hermione en to sarcàstic. La gent s’havia mofat tant d’ella per ser el que el Krum hauria trobat més a faltar, que estava que s’enfilava per les parets com una carbassera.

El Ron es va posar vermell i després d’allò va tornar a la versió primerenca de la història.

En entrar el mes de març, va deixar de ploure tant, però un vent cruel els bufetejava la cara i les mans quan sortien al jardí. El correu duia retard perquè el vent s’emportava els mussols. El mussol bru que el Harry havia enviat al Sirius per dir-li quan anirien a Hogsmeade va tornar el divendres al matí amb la meitat de les plomes del revés. Tan bon punt el Harry va deslligar la nota, el mussol se’n va anar volant per por que li fessin fer un altre viatge.

La carta del Sirius era gairebé tan curta com l’anterior.

Us espero a la porta del tancat que hi ha a la sortida de Hogsmeade (passat Varrets i Henginys) a les dues de la tarda del dissabte. Porteu tant de menjar com us sigui possible.

—No em diguis que és a Hogsmeade… —va dir el Ron, incrèdul.

—Això sembla —va dir l’Hermione.

—Està boig —va fer el Harry, neguitós—. Només falta que l’enxampin…

—Bé, fins ara se n’ha sortit… —va assenyalar el Ron—. I ara el poble ja no està ple de demèntors…

El Harry va plegar la carta, pensarós. Realment, tenia moltes ganes de tornar a veure el Sirius, així que se’n va anar cap a l’última classe de la tarda —dues hores seguides de Pocions— molt més animat que no acostumava a baixar les escales que duien a les masmorres.

El Malfoy, el Crabbe i el Goyle eren a la porta de l’aula amb el grup d’amigues de la Pansy Parkinson. Estaven mirant alguna cosa que el Harry no va poder veure i reien com beneits. La Pansy va treure la seva cara de buldog de darrere les immenses espatlles del Goyle en veure arribar el Harry, el Ron i l’Hermione.

—Ja els tenim aquí! —va xisclar, i el grupet de Slytherin es va obrir. El Harry va veure que la Pansy duia una revista a la mà: Bruixa Indiscreta. La fotografia de la coberta mostrava una bruixa amb els cabells arrissats que somreia obertament assenyalant un gran pa de pessic amb la vareta.

—Granger, aquí hi ha un article que t’interessarà molt! —va dir la Pansy en veu alta, i va llançar la revista a l’Hermione, que la va agafar al vol, desconcertada. Just en aquell moment la porta de la masmorra es va obrir i l’Snape els va fer un gest perquè passessin.

Com sempre, l’Hermione, el Harry i el Ron es van posar en una taula al fons de la classe. Tan bon punt l’Snape es va girar per escriure a la pissarra els ingredients que necessitaven per fer la poció del dia, l’Hermione va començar a passar pàgines de la revista sota el pupitre. Finalment, va trobar el que buscava a les pàgines centrals. El Harry i el Ron s’hi van acostar. Una fotografia en colors del Harry encapçalava un article de la Rita Skeeter titulat: «L’AMOR SECRET DE HARRY POTTER».

Harry Potter és un noi especial; però no per això s’escapa dels problemes habituals de l’adolescència. Privat d’amor d’ençà de la tràgica mort dels seus pares, aquest noi de catorze anys creia que havia trobat consol a Hogwarts als braços de la seva xicota Hermione Granger, una noia d’origen muggle. Poc s’esperava que tan aviat tornaria a ser víctima d’una altra patacada emocional.

I és que la senyoreta Granger, una noia sense cap atractiu físic però molt ambiciosa, sent una atracció especial pels bruixots famosos que el Harry tot sol no pot satisfer. D’ençà que Viktor Krum, el caçador de la selecció búlgara de quidditch que va ser l’heroi del passat mundial, va arribar a Hogwarts, la senyoreta Granger ha estat jugant amb els sentiments dels dos nois. Krum, que no amaga que està enamorat de la maquiavèl·lica senyoreta Granger, l’ha convidada a passar l’estiu a Bulgària i afirma que «mai havia sentit res semblant per cap altra noia».

No obstant, sembla que no són els dubtosos encants naturals d’aquesta noia el que ha captivat els malaurats nois.

Pansy Parkinson, una companya seva bonica i alegre, diu que l’Hermione és molt lletja, però que no es pot negar que sigui intel·ligent. «Segur que ho ha aconseguit amb una Poció de l’Amor; la veig molt capaç de fer una cosa així», afirma Parkinson.

Per descomptat, a Hogwarts està prohibit usar la Poció de l’Amor, així que és d’esperar que Albus Dumbledore voldrà comprovar què hi ha de veritat en aquesta acusació. En qualsevol cas, aquells que desitgem el bé de Harry Potter esperem que la propera vegada s’enamori d’algú que s’ho valgui.



—T’ho vaig advertir! —va xiuxiuejar el Ron a l’Hermione, que es mirava l’article amb uns ulls com plats—. Ja t’ho vaig dir, que era perillós ficar-se amb ella! T’ha deixat com una… com una meuca!

L’Hermione va alçar el cap i se’l va mirar.

—Com una meuca? —va repetir, intentant aguantar-se el riure.

—Això és el que hauria dit la meva mare —va murmurar el Ron, que es va posar vermell.

—Aquesta dona està perdent facultats —va dir l’Hermione sense deixar de riure, i va deixar la Bruixa Indiscreta a la cadira buida que tenia al costat—. Quina porqueria d’article!

Va mirar els de Slytherin, que estaven tots observant-la a ella i al Harry des de l’altra punta de la classe per veure si s’empipaven amb l’article. L’Hermione els va saludar amb la mà amb un somriure sarcàstic i va començar a preparar els ingredients que necessitaria per fer el Sortilegi de Sentit Comú amb el Harry i el Ron.

—Hi ha una cosa que no entenc, però —va dir l’Hermione deu minuts després, deixant anar la mà de morter—. Com sabia la Rita Skeeter…?

—Què?! —va saltar el Ron—. No em diguis que és cert que has fet la Poció de l’Amor!

—No siguis burro, Ron! —va etzibar-li l’Hermione, i va tornar a agafar la mà de morter per continuar matxucant els escarabats—. No, el que volia dir és que… com sabia que el Viktor em va convidar a passar l’estiu a Bulgària?

L’Hermione es va posar vermella com un tomàquet i va evitar la mirada del Ron.

—Què? —va fer el Ron, deixant caure la mà de morter.

—M’ho va dir just després de treure’m del llac —va murmurar l’Hermione—. Quan es va desfer del cap de tauró. Madame Pomfrey ens va donar unes mantes i aleshores ell va voler que ens allunyéssim dels jutges per parlar en privat i em va dir que si no feia res aquest estiu…

—I tu què li vas respondre? —va preguntar el Ron, que havia tornat a agafar la mà de morter i es va posar a picar sobre el pupitre, a un pam del morter, perquè estava abstret mirant-se l’Hermione.

—I és cert que va dir que mai havia sentit res semblant per cap altra noia —va continuar l’Hermione, que es va posar tan vermella que el Harry va percebre la calor que emanava—. Però, com pot ser que la Rita Skeeter el sentís? Ella no hi era… O sí? Potser sí que té una capa que la fa invisible i va entrar furtivament a l’escola per veure la segona prova…

—Però tu què li vas respondre? —va insistir el Ron picant tan fort a la taula amb la mà de morter que hi va fer un clot.

—Doncs la veritat és que estava massa amoïnada per vosaltres dos com per…

—No dubto que la seva vida social sigui fascinant, senyoreta Granger —va dir una veu freda com el gel rere seu—, però m’agradaria que no la comentés a classe. Deu punts menys per a Gryffindor.

L’Snape s’havia acostat per darrere mentre parlaven i no se n’havien adonat. Tothom es va girar a mirar-los i el Malfoy va aprofitar l’ocasió per il·luminar la seva xapa de «POTTER: PUTS!» i mostrar-l’hi al Harry.

—Ah, veig que també llegeixen revistes sota el pupitre… —va afegir l’Snape, prenent-los l’exemplar de Bruixa Indiscreta—. Deu punts menys per a Gryffindor. Ara ho entenc… —Els ulls negres de l’Snape van brillar amb malícia en veure l’article de la Rita Skeeter—. El Potter ha de mantenir al dia el seu dossier de premsa…

La masmorra es va omplir de les rialles dels de Slytherin i l’Snape va fer un somriure desagradable. Per acabar d’enfurismar el Harry, l’Snape es va posar a llegir l’article en veu alta.

—«L’amor secret de Harry Potter»… Potter, Potter, què té, ara? «Harry Potter és un noi especial…».

El Harry sentia que li cremava la cara. L’Snape s’aturava al final de cada frase perquè els de Slytherin poguessin riure de gust. Llegit per l’Snape, l’article semblava deu vegades pitjor.

—«Aquells que desitgem el bé de Harry Potter esperem que la propera vegada s’enamori d’algú que s’ho valgui». Commovedor —va acabar de llegir l’Snape amb sorna, i va enrotllar la revista mentre els de Slytherin seguien recargolant-se de riure—. Serà millor que els separi. Potser així podran pensar en pocions i no en les seves enrevessades vides sentimentals. Weasley, vostè quedi’s on és. Senyoreta Granger, assegui’s al costat de la senyoreta Parkinson. Potter…, a la taula que hi ha davant el meu escriptori. Vinga, moguin-se!

El Harry va deixar caure els ingredients i la bossa dins la marmita i se’n va anar furiós cap a la taula buida que hi havia davant de tot. L’Snape el va seguir, es va asseure al seu escriptori i se’l va mirar mentre descarregava la marmita. Decidit a no mirar-se’l, el Harry es va posar a triturar els escarabats com si dins el morter hi hagués l’Snape.

—Sembla que tota aquesta atenció que li dedica la premsa li ha inflat el cap, ja de per si massa gran —va dir l’Snape en veu baixa quan la resta de la classe es va posar a treballar.

El Harry no va respondre. Sabia que l’Snape volia provocar-lo; no era el primer cop que ho intentava. Sens dubte buscava una excusa per poder descomptar cinquanta punts a Gryffindor abans que s’acabés la classe.

—Es deu pensar que el món sencer està pendent de vostè —va continuar l’Snape tan baix que ningú més el sentia (el Harry va seguir triturant els escarabats malgrat que ja els havia convertit en pols finíssima)—, però a mi tant me fa que surti als diaris. Per a mi no és res més que un nen desagradable que es pensa que està per sobre les normes.

El Harry va tirar els escarabats en pols a la marmita i es va posar a tallar les arrels de gingebre. Les mans li tremolaven lleugerament de ràbia, però va mantenir la mirada baixa, com si no sentís el que li deia l’Snape.

—Així que l’hi adverteixo, Potter —va seguir parlant l’Snape amb una veu encara més suau i perillosa—, ja pot ser un famós de pa sucat amb oli, que si l’enxampo furgant un cop més al meu despatx…

—Jo no he posat els peus al seu despatx! —va saltar el Harry enfadat, oblidant que s’estava fent el sord.

—No m’enganyi —va xiuxiuejar l’Snape mirant-lo intensament amb els seus ulls negres insondables—. Primer va ser la pell de serp de corall. Ara l’escafalga. Totes dues coses van desaparèixer de les vitrines del meu despatx i sé qui me les va robar.

El Harry va mirar-se l’Snape amb un posat innocent, disposat a no cedir. En realitat, ell no li havia robat cap d’aquelles coses. Qui li havia agafat la pell de serp de corall quan feien segon havia estat l’Hermione —la necessitaven per fer la Poció de la Mutació— i, tot i que l’Snape aleshores va sospitar del Harry, mai va poder provar-ho. I qui havia robat l’escafalga, és clar, era el Dobby.

—No sé de què em parla —va mentir el Harry fredament.

—Vostè es va estar passejant per l’escola la nit en què van entrar al meu despatx! —va murmurar l’Snape—. Ho sé, Potter! Potser l’Ull-foll Murri s’ha fet membre del seu club de fans, però jo no penso tolerar el seu comportament! Si torna a entrar furtivament al meu despatx, Potter, ho pagarà car!

—D’acord —va dir el Harry, impassible, tornant a les arrels de gingebre—, ho tindré en compte si mai sento una necessitat imperiosa d’entrar-hi.

L’Snape treia foc pels queixals. Es va ficar la mà a la butxaca. Per un instant, el Harry va pensar que trauria la vareta i li faria un malefici, però després va veure que havia tret una ampolleta de vidre amb una poció incolora. El Harry se la va quedar mirant.

—Potter, sap què és això? —va dir l’Snape amb una mirada perillosa.

—No —va dir el Harry, aquell cop sincerament.

—És Veritaserum, una poció de la veritat tan forta que només tres gotes li farien revelar els seus secrets més íntims davant de tota la classe —va dir l’Snape amb un to de veu cruel—. L’ús d’aquesta poció està estrictament controlat per la Conselleria. Però si no canvia d’actitud, potser em «caurà» —va sacsejar l’ampolleta— al seu got de suc de carabassa. I aleshores… Aleshores sabrem si ha entrat al meu despatx o no.

El Harry no va badar boca. Va agafar el ganivet i es va tornar a concentrar a tallar les arrels de gingebre. Allò de la poció de la veritat no li feia gens de gràcia, i de l’Snape no se’n refiava un pèl. Va pensar en el que podria arribar a vomitar si li feia beure la poció i es va estremir. Per començar, ficaria un munt de gent en un embolic —sense anar més lluny, l’Hermione i el Dobby—, però és que, a més, s’amagava un munt d’altres coses… Com, per exemple, que estava en contacte amb el Sirius… I —se li va fer un nus a l’estómac de pensar-hi— el que sentia per la Xo… Va tirar les arrels de gingebre a la marmita preguntant-se si no hauria de seguir l’exemple del Murri i començar a beure únicament de la seva petaca.

Algú va picar a la porta.

—Endavant —va dir l’Snape amb la seva veu antipàtica de sempre.

Tothom es va girar. Era el professor Karkaroff. Els alumnes el van seguir amb la mirada mentre ell es dirigia cap a l’escriptori de l’Snape. Anava cargolant-se el rínxol de la barba de boc amb el dit i semblava nerviós.

—Hem de parlar —va engegar el Karkaroff en arribar on era l’Snape. Estava tan decidit que ningú el sentís que a penes movia els llavis; semblava un ventríloc dolent. El Harry va fer veure que estava enfeinat amb les arrels de gingebre i va parar atenció.

—Parlarem quan s’acabi la classe, Karkaroff —va murmurar l’Snape, però el Karkaroff el va interrompre.

—Vull parlar amb tu ara, Severus. M’has estat defugint i ara no te’m pots escapar.

—Quan s’acabi la classe —va replicar l’Snape.

Fent veure que alçava el vas de mesura per comprovar si hi tenia la quantitat necessària de bilis d’armadillo, el Harry els va mirar de reüll. El Karkaroff semblava molt preocupat i l’Snape enfadat.

El Karkaroff es va quedar rere l’escriptori de l’Snape, neguitós, durant les dues hores que quedaven de classe. Estava determinat a no deixar que se li escapés l’Snape. Àvid per sentir el que el Karkaroff li volia dir, el Harry va tombar l’ampolla de bilis d’armadillo a posta quan faltaven dos minuts perquè toqués la campana, la qual cosa li va proporcionar l’excusa perfecta per ajupir-se a netejar el terra darrere la marmita mentre la resta dels seus companys enfilaven sorollosament cap a la porta.

—Què és tan urgent? —va sentir que l’Snape li xiuxiuejava al Karkaroff.

—Això —va fer el Karkaroff, i el Harry, traient el cap per un costat de la marmita, va veure que s’arremangava la màniga esquerra del vestit i mostrava a l’Snape alguna cosa que tenia a la part interior de l’avantbraç—. Què me’n dius? —va dir, de nou, fent un esforç per no moure els llavis—. Ho veus? Mai havia estat tan nítida… Mai d’ençà que…

—Tapa’t això! —va engegar-li, mirant al seu voltant.

—Tu també ho has hagut de notar… —va insistir el Karkaroff amb veu agitada.

—Karkaroff, en parlem després! —va tallar-lo l’Snape—. Potter! Què carai fa?

—M’ha caigut la bilis d’armadillo… —va dir el Harry fent-se l’innocent. Es va alçar i li va ensenyar un drap xop.

El Karkaroff va girar cua i se’n va anar a grans passes. Se’l veia preocupat i enfadat. El Harry, que no volia quedar-se sol a la masmorra amb un Snape encara més malhumorat que de costum, va guardar d’una revolada els llibres i els ingredients per a pocions a la bossa i va sortir corrent per explicar al Ron i a l’Hermione el que acabava de presenciar.

L’endemà, al migdia, van sortir del castell sota un sol encara dèbil. En tot el curs no havia fet un dia tan bo i quan van arribar a Hogsmeade tots tres es van treure la capa i se la van penjar a l’espatlla. El menjar que el Sirius els havia demanat que portessin era a la bossa del Harry; havien aconseguit arreplegar una dotzena de cuixes de pollastre, una barra de pa i una ampolla de suc de carabassa.

Van entrar a la sastreria El Bruixot Distingit a comprar un regal al Dobby i s’ho van passar pipa remenant i triant els mitjons més cridaners, entre els quals n’hi havia un parell amb estels platejats i daurats i uns altres que cridaven quan feien massa pudor. A dos quarts de dues van pujar pel carrer Gran, van passar per Varrets i Henginys i van arribar als afores de Hogsmeade.

Aquella era una zona del poble que el Harry no coneixia. El camí sinuós portava als camps silvestres que envoltaven Hogsmeade. Allà hi havia moltes menys cases, i els jardins eren molt més grans; caminaven cap al peu de la muntanya que donava ombra al poble. Van tombar en un revolt i al final del camí van veure un tancat amb una porta. Allà hi havia, esperant-los, amb les potes del davant sobre la tanca, un gran gos negre molt pelut que portava uns diaris a la boca i que els era molt familiar…

—Hola, Sirius —el va saludar el Harry quan se li va acostar.

El gos va olorar la bossa del Harry delerós, va moure la cua, va fer mitja volta i va començar a trotar pel camp d’herba alta que arribava fins als peus de la muntanya. El Harry, el Ron i l’Hermione van saltar la tanca i el van seguir.

El Sirius els va conduir fins a la muntanya, on el terreny es va fer rocallós, i va començar a pujar. Per a ell, que anava a quatre potes, era fàcil, però el Harry, el Ron i l’Hermione ben aviat es van quedar sense alè. Van seguir el Sirius dalt de la muntanya. Van estar pujant per un camí de pedra sinuós i costerut durant gairebé mitja hora rere la cua contenta del Sirius, suant sota el sol, i al Harry se li clavaven les nanses de la bossa a les espatlles.

Finalment, el Sirius va desaparèixer i, quan van arribar al lloc en què l’havien perdut de vista, van veure que a la roca hi havia una escletxa. S’hi van esmunyir i van anar a petar a una cova fresca i poc il·luminada. Al fons de la cova hi havia lligat en una roca l’hipogrif Becbrau, una bèstia que era mig cavall mig àliga, mirant-los amb uns ulls taronges ferotges. Tots tres li van fer una reverència i se’l van quedar mirant. El Becbrau els va correspondre i va permetre que l’Hermione se li acostés a acariciar-li el coll plomós. En canvi el Harry es va dirigir cap al gos negre, que s’acabava de convertir en el seu padrí.

El Sirius duia un vestit gris espellifat; el mateix que portava quan es va escapar d’Azkaban. Els cabells li havien crescut d’ençà que havia parlat amb el Harry a la llar de foc de la sala comuna i els tornava a tenir embullats. Estava molt prim.

—Pollastre! —va exclamar entusiasmat, després de deixar anar els diaris que duia a la boca.

El Harry va obrir la bossa i li va donar el paquet de cuixes de pollastre i el pa.

—Gràcies —va dir el Sirius, que va obrir el paquet, va agafar una cuixa, es va asseure a terra i va clavar-hi queixalada—. Darrerament m’he estat alimentant de ratolins. No puc robar gaire menjar de Hogsmeade perquè podria cridar l’atenció.

Li va fer un somriure al Harry, que el Harry li va tornar a contracor.

—Sirius, què hi fas aquí? —va dir.

—Complir els meus deures de padrí —va dir el Sirius rosegant l’os de la cuixa d’una manera molt canina—. No pateixis per mi, tothom es pensa que sóc un gos abandonat encantador. Continuava somrient però, veient la cara d’amoïnat del Harry, va afegir amb un posat seriós:

—Vull estar al peu del canó. La teva darrera carta… Bé, diguem que hi ha alguna cosa que comença a fer pudor. He llegit els diaris que em trobo per terra i, pel que sembla, no sóc l’únic que està preocupat.

Va assenyalar els exemplars del Periòdic Profètic esgrogueïts que hi havia en un racó de la cova. El Ron els va agafar i els va desplegar.

En canvi el Harry va continuar mirant-se el Sirius.

—I si et veu algú? I si t’enxampen?

—Vosaltres tres i el Dumbledore sou els únics en aquestes contrades que sabeu que sóc un animàgic —va dir el Sirius, que va arronsar les espatlles i va seguir devorant la cuixa de pollastre.

El Ron va fer un senyal al Harry i li va passar els diaris. N’hi havia dos; el titular del primer deia: «La misteriosa malaltia de Bartemius Mauch», i el del segon: «Desapareguda una funcionària de la Conselleria: l’afer està en mans del conseller en persona».

El Harry va llegir la notícia sobre Mauch. Algunes frases li van cridar l’atenció: «No se l’ha vist en públic des del mes de novembre…», «La casa en què vivia sembla deserta…», «L’Hospital de Malalties i Lesions Màgiques de Sant Mungo no ha volgut fer cap declaració…», «La Conselleria es nega a confirmar els rumors sobre una malaltia greu…».

—Tal com ho expliquen sembla que s’estigui morint… —va dir el Harry meditabund—. Però no deu estar tan malalt si va poder arribar fins a Hogwarts…

—El meu germà és l’ajudant del Mauch —va informar el Ron al Sirius—. Diu que pateix d’una sobrecàrrega de feina.

—La veritat és que l’última vegada que el vaig veure de prop no feia bona cara —va dir el Harry, que continuava llegint la notícia—. Això va ser la nit que el calze de foc va treure el meu nom…

—Està rebent el càstig que es mereix per acomiadar la Winky —va intervenir l’Hermione amb una veu freda. Continuava acaronant el Becbrau, que mastegava els ossos de pollastre que deixava el Sirius—. Suposo que ara es penedeix del que va fer… Deu haver notat un gran canvi ara que ella no hi és per cuidar-lo.

—L’Hermione està obsessionada amb els elfs domèstics —va dir el Ron al Sirius a mitja veu, exasperat.

Però en canvi el Sirius es va interessar pel tema.

—Com? El Mauch va acomiadar la seva elf domèstica?

—Sí, el dia de la final del Mundial de Quidditch —va dir el Harry, i li va explicar tota la història de l’aparició de la marca de les forces del mal, que havien trobat la Winky amb la seva vareta a la mà i la reacció furiosa del senyor Mauch.

Quan el Harry va acabar de narrar-li els fets, el Sirius tornava a estar dret i es passejava amunt i avall per la cova.

—A veure si ho he entès bé —va dir al cap d’una estona, agafant una altra cuixa de pollastre—. Primer vau veure l’elf a la llotja. Li estava guardant un seient al Mauch, correcte?

—Sí —van dir el Harry, el Ron i l’Hermione alhora.

—Però el Mauch no va aparèixer…

—No, no va aparèixer —va dir el Harry—. Em sembla que va dir que havia estat enfeinat.

El Sirius va fer una volta a la cova en silenci i després va dir:

—Harry, saps si encara tenies la vareta a la butxaca quan vas sortir de la llotja?

—Mmm… —El Harry va intentar recordar—. No ho sé —va dir finalment—. No la vaig necessitar fins que no vam arribar al bosc. Aleshores va ser quan la vaig buscar i vaig descobrir que l’únic que tenia a la butxaca eren els omniocles. —Es va mirar el Sirius fixament—. Insinues que qui va conjurar la marca em va robar la vareta a la llotja?

—És possible —va dir el Sirius.

—La Winky no va robar la vareta! —va exclamar l’Hermione.

—A la llotja hi havia molta més gent a part de l’elf —va dir el Sirius, que continuava voltant per la cova amb el front arrufat—. Qui més hi havia darrere teu?

—Molta gent —va dir el Harry—. Alguns consellers búlgars… Cornelius Fudge… Els Malfoy…

—Els Malfoy! —va exclamar el Ron tan fort que la veu li va ressonar per tota la cova i el Becbrau es va espantar—. Segur que va ser el Lucius Malfoy.

—Hi havia algú més? —va preguntar el Sirius.

—No —va respondre el Harry.

—Sí, hi havia… Hi havia el Ludo Gepp —li va recordar l’Hermione.

—Ah, sí…

—Del Gepp no en sé res, excepte que era el batedor dels Wimbourne Wasps —va dir el Sirius sense deixar de caminar—. Com és?

—No està malament —va dir el Harry—. No para d’oferir-me ajuda per al Torneig dels Tres Bruixots.

—Ah, sí? —va fer el Sirius, arrufant encara més el front—. Em pregunto per què…

—Diu que li he caigut bé —va dir el Harry.

—Mmm… —va fer el Sirius, cavil·lant.

—El vam veure al bosc just abans que aparegués la marca de les forces del mal —va dir l’Hermione al Sirius—. Us en recordeu? —va fer, dirigint-se al Harry i al Ron.

—Sí, però no es va quedar al bosc —va dir el Ron—. Tan bon punt li vam explicar el que estava passant al campament, se’n va anar cap allà.

—Com ho saps? —va saltar l’Hermione—. Com saps on va anar quan va desaparetre?

—Vinga, Hermione —va dir el Ron incrèdul—, no em diguis que penses que va ser el Ludo Gepp qui va conjurar la marca…

—És més factible que ho fes ell que no pas la Winky —va dir l’Hermione, obstinada.

—T’ho he dit —va dir el Ron mirant-se el Sirius—. L’Hermione està obsessionada amb els elfs domès…

Però el Sirius va alçar una mà per interrompre’l.

—Què va fer el Mauch quan van enxampar l’elf amb la vareta del Harry?

—Va anar a investigar entre els arbres —va dir el Harry—, però no hi havia ningú més.

—És clar —va murmurar el Sirius—, és clar. Qualsevol abans que la seva elf… I aleshores la va acomiadar?

—Sí —va dir l’Hermione exaltada—. La va acomiadar només perquè havia marxat de la tenda perquè no l’aixafessin…

—Hermione, vols deixar l’elf en pau! —va exclamar el Ron.

Però el Sirius va moure el cap i va dir:

—Ron, l’Hermione ha calat el Mauch molt millor que tu. I és que si de veritat vols saber com és algú, fixa’t com tracta els seus inferiors, i no els seus iguals.

Es va acariciar la barbeta peluda, rumiant.

—Totes aquestes absències del Mauch… Es pren la molèstia de fer que la seva elf domèstica li guardi un lloc a la llotja i després no s’hi presenta… S’escarrassa per restablir el Torneig dels Tres Bruixots, i després no hi assisteix… No fa per ell. Em menjo el Becbrau si abans d’això havia faltat mai a la feina per estar malalt.

—Així que coneixes el Mauch? —va preguntar el Harry.

L’expressió del Sirius es va enfosquir. Feia una cara tan intimidatòria com la que havia fet la nit que el Harry l’havia conegut, quan encara es pensava que era un assassí.

—Prou bé —va dir, abatut—. Va ser ell qui va donar l’ordre que em tanquessin a Azkaban… sense judici.

—Què?! —van exclamar el Ron i l’Hermione a una sola veu.

—No pot ser! —va fer el Harry.

—Oh, i tant que sí! —va assegurar el Sirius, fent un altre gran mos de cuixa de pollastre—. El Mauch era cap del Departament de Bruixijustícia. No ho sabíeu?

El Harry, el Ron i l’Hermione van fer que no amb el cap.

—Estava cridat a ser conseller d’Afers Màgics —els va explicar el Sirius—. El Barty Mauch és un gran mag, i té un gran afany de poder, també. No, no, mai es va posar de banda de Voldemort —va afegir, veient la cara que feia el Harry—. No, el Barty Mauch va lluitar contra les forces del mal amb fermesa. Però molta de la gent que estava en contra de les forces del mal… Deixem-ho estar… No ho entendríeu… Sou massa joves…

—Això mateix va dir el meu pare després dels incidents de la final del mundial —va dir el Ron, lleugerament irritat—. Si no ens ho explica ningú, segur que mai ho entendrem…

El Sirius va fer un gran somriure.

—D’acord, ho intentaré…

Se’n va anar a l’altra punta de la cova, va tornar i va començar la història:

—Reculeu en el temps i imagineu-vos que Voldemort és poderós. No teniu manera de saber qui és seguidor seu, qui treballa per a ell i qui no; sabeu que és capaç de controlar les persones fins al punt que facin coses terribles sense poder-ho evitar. Patiu pel que us pugui passar a vosaltres, a la vostra família, als vostres amics. Cada dia us assabenteu de noves morts, desaparicions, tortures… La Conselleria d’Afers Màgics és el caos, no saben què fer, no volen que els muggles s’assabentin de res, però, per altra banda, també moren muggles. És el regne del terror, el pànic, la confusió… Així és com vivíem.

»En circumstàncies com aquestes, hi ha persones que treuen el millor que tenen dins; d’altres, el pitjor. Potser al començament les intencions de Mauch eren bones… No ho sé. El cas és que va començar a escalar posicions dins la Conselleria i va aprovar lleis molt dures per lluitar contra els seguidors de Voldemort. Va atorgar més poder als aurors… Va permetre que matessin, en lloc de capturar, per exemple. I jo no vaig ser l’únic que va ser lliurat als demèntors sense judici. El Mauch va lluitar contra la violència amb violència i va autoritzar la utilització dels Maleficis Imperdonables en els sospitosos. Es va tornar tan cruel i despietat com la majoria dels que estaven del costat de les forces del mal. És clar que tenia qui li feia costat… Molta gent creia que aquella era la manera correcta d’actuar, i moltes bruixes i bruixots clamaven perquè el nomenessin conseller d’Afers Màgics. Quan Voldemort va desaparèixer semblava que era una qüestió imminent. Però aleshores es va produir un incident desafortunat… —El Sirius va somriure, afligit—. Van enxampar el fill del Mauch amb un grup de Cavallers de la Mort que havien aconseguit lliurar-se d’anar a Azkaban. Pel que es veu estaven buscant Voldemort per ajudar-lo a tornar al poder.

—Que van enxampar el fill del Mauch?! —va exclamar l’Hermione.

—Ahà… —va fer el Sirius. Va llançar l’os de pollastre al Becbrau i es va deixar caure a terra. Aleshores va agafar la barra de pa i la va partir en dos—. Suposo que va ser un xoc per al nostre estimat Barty. Potser hauria hagut de passar més temps a casa amb la família… No hauria hagut de sortir sempre tan tard de la feina… Així hauria pogut conèixer el seu fill…

Va començar a devorar el pa.

—I el seu fill, era o no era un Cavaller de la Mort? —va preguntar el Harry.

—No ho sé —va dir el Sirius rosegant el pa—. Jo ja era a Azkaban quan el van portar. Això que us explico ara ho vaig saber en sortir. El que està clar és que el noi el van enxampar amb un grup de gent que jo em jugaria la vida que eren Cavallers de la Mort… Però potser va tenir la mala sort de trobar-se al lloc equivocat en el moment menys indicat, igual que l’elf domèstica.

—I el Mauch, què va fer? Va intentar que el seu fill es lliurés d’anar a la presó? —va dir l’Hermione amb un fil de veu.

El Sirius va deixar anar una riota que gairebé semblava un lladruc.

—El Mauch, intentar que el seu fill no anés a la presó? Ai, Hermione, i jo que em pensava que l’havies calat! El Mauch havia dedicat la seva vida sencera a escalar llocs a la Conselleria per ser conseller d’Afers Màgics; qualsevol cosa que amenacés de tacar la seva reputació havia de ser eliminada. Ja vas veure com acomiadava una elf domèstica lleial només perquè l’associava de nou amb les forces del mal… Això no et diu res de com és? L’afecte paternal que sentia envers el seu fill amb prou feines va arribar per donar-li un judici que, segons diuen, no va ser res més que una excusa perquè pogués demostrar fins a quin punt odiava el noi… I després el va enviar a Azkaban.

—Va lliurar el seu propi fill als demèntors? —va fer el Harry, incapaç de creure-s’ho.

—Efectivament —va dir el Sirius, que ja no semblava ni remotament content—. El vaig veure arribar a través de les barres de la meva cel·la. No devia tenir més de dinou anys. El van tancar en una cel·la propera a la meva. Abans que es fes de nit ja cridava la seva mare. Però uns dies després va emmudir… Tots deixaven de parlar al final… I només cridaven en somnis…

Durant un instant al Sirius se li va apagar la mirada com si fos una finestra i algú li hagués tancat els porticons.

—I encara és a Azkaban? —va preguntar el Harry.

—No —va respondre el Sirius abatut—. Ja no hi és. Va morir aproximadament un any després.

—Que va morir?

—No va ser l’únic —va dir el Sirius amargament—. La majoria s’hi tornen bojos i molts deixen de menjar. Perden l’esma de viure. Sempre sabia quan s’aproximava una mort perquè els demèntors ho perceben i s’exalten. Aquell noi ja semblava malaltís quan va arribar. Com que el Mauch era un alt càrrec de la Conselleria, a ell i a la seva dona els van permetre fer-li una visita abans que morís. Aquell va ser l’últim cop que vaig veure el Barty Mauch, apuntalant la seva dona. Pel que es veu ella va morir poc després també. De pena. Es va anar pansint igual que el noi. El Mauch ni tan sols va venir a buscar el cos del seu fill. Els demèntors el van enterrar fora de la fortalesa; vaig veure com ho feien.

El Sirius va deixar el tros de pa que anava a posar-se a la boca, va agafar l’ampolla de suc de carabassa i se la va beure tota d’un glop.

—Així que el Mauch ho va perdre tot just quan pensava que ja ho tenia —va continuar, després d’eixugar-se la boca amb la mà—. Un dia era un heroi destinat a ser conseller d’Afers Màgics… L’endemà tenia el fill mort, la dona morta, la família deshonrada i, segons m’han dit, la popularitat arruïnada. Quan va morir el noi la gent se’n va compadir i es va començar a preguntar com podia ser que un jove encantador de bona família descarrilés d’aquella manera. La conclusió general va ser que el seu pare mai s’havia preocupat gaire d’ell. Així que el càrrec de conseller va ser per a Cornelius Fudge, i al Mauch el van apartar al Departament de Cooperació Bruixiinternacional.

En acabat hi va haver un llarg silenci. El Harry va pensar en la manera com el Mauch havia tret foc pels queixals al bosc mirant-se l’elf domèstica desobedient el dia de la final del Mundial de Quidditch. Allò explicava per què el Mauch havia reaccionat tan desmesuradament quan havien trobat la Winky sota la marca de les forces del mal: li havia portat records del seu fill, de l’escàndol i de la seva caiguda en desgràcia a la Conselleria.

—El Murri diu que el Mauch està obsessionat per enxampar bruixots de les forces del mal —li va dir el Harry al Sirius.

—Sí, he sentit a dir que se li ha convertit en una autèntica mania —va dir el Sirius assentint amb el cap—. Jo diria que es pensa que encara pot refer la seva carrera professional si captura un altre Cavaller de la Mort.

—I per això va pujar al castell a escorcollar el despatx de l’Snape! —va exclamar el Ron en to triomfant, mirant-se l’Hermione.

—Sí, però això no té ni cap ni peus —va dir el Sirius.

—Oh, i tant que sí! —va fer el Ron, exaltat.

Però el Sirius ho tenia clar:

—Si el que pretén el Mauch és investigar les activitats de l’Snape, per què no ha vingut a fer de jutge al torneig? Seria una excusa ideal per fer visites regulars a Hogwarts i així tenir-lo controlat.

—Així que creus que l’Snape podria estar tramant alguna cosa? —va preguntar el Harry, però l’Hermione va saltar a l’acte.

—Digueu el que vulgueu, però el Dumbledore confia en l’Snape!

—Vinga, Hermione —va dir el Ron perdent la paciència—. El Dumbledore pot ser un geni i tot el que vulguis, però això no vol dir que algú molt intel·ligent no el pugui enganyar…

—I aleshores per què va salvar la vida al Harry quan fèiem primer? Per què no el va deixar morir?

—No ho sé… Potser va pensar que el Dumbledore el faria fora…

—Tu què en penses, Sirius? —va preguntar el Harry, i el Ron i l’Hermione van deixar la picabaralla per escoltar-lo.

—Crec que tots dos tenen part de raó —va dir el Sirius, mirant-se el Ron i l’Hermione pensarós—. D’ençà que vaig saber que l’Snape ensenyava a Hogwarts que em pregunto com és que el Dumbledore el va contractar. L’Snape sempre ha estat fascinat per les forces del mal; tota l’escola el coneixia per això. Oh, Déu meu, quin nen més llefiscós i bavós que era, i sempre anava amb els cabells bruts… —va afegir el Sirius; el Harry i el Ron van somriure—. Quan va arribar a l’escola, l’Snape sabia més maleficis que la majoria dels nois de setè en marxar i formava part d’una banda de Slytherin la majoria dels components de la qual després van ser Cavallers de la Mort.

El Sirius va alçar la mà i es va posar a comptar amb els dits.

—Rosier i Wilkies… Tots dos van morir a mans dels aurors l’any abans que Voldemort perdés el poder. Els Lestranges… Són un matrimoni que està a Azkaban. Avery… Pel que m’han dit, va aconseguir lliurar-se’n dient que havia actuat sota els efectes del Malefici Imperatiu… Continua en llibertat. Però, pel que sé, l’Snape ni tan sols el van acusar mai de ser un Cavaller de la Mort… És clar que això no vol dir res. A molts no els van enxampar. I és evident que l’Snape és prou astut per no deixar rastre.

—L’Snape coneix bé el Karkaroff, però no vol que ningú ho sàpiga —va assenyalar el Ron.

—Oh, i tant! Hauries hagut de veure la cara que va fer quan el Karkaroff va aparèixer ahir a classe de Pocions! —va saltar el Harry—. El Karkaroff volia parlar amb l’Snape, va dir que l’Snape l’havia estat evitant. El Karkaroff semblava molt preocupat. Li va ensenyar alguna cosa que tenia al braç, però no vaig poder veure què era.

—Li va ensenyar una cosa que tenia al braç? —va repetir el Sirius, que ara semblava francament desconcertat. Es va passar els dits per les grenyes i va arronsar les espatlles. La veritat és que no tinc ni idea de què pot ser… Però si el Karkaroff està preocupat de debò i busca consell en l’Snape…

El Sirius es va quedar mirant a la paret de la cova i va fer una ganyota de frustració.

—No podem oblidar que el Dumbledore confia en l’Snape, i ja sé que el Dumbledore confia en molta gent en qui no confiaria ningú, però no em puc creure que el deixi ensenyar a Hogwarts si mai va treballar per a Voldemort.

—I aleshores com és que el Murri i el Mauch es moren de ganes d’escorcollar-li el despatx? —va insistir el Ron, que no volia baixar del burro.

—Bé… —va fer el Sirius, reflexionant—, no em sorprendria gens que en arribar a Hogwarts el Murri hagués escorcollat els despatxos de tots i cada un dels professors. Es pren molt seriosament la defensa contra les forces del mal. Ell, dubto molt que confiï en ningú. És clar que, després de tot el que ha vist, no m’estranya. Ara bé, he de trencar una llança a favor seu, i és que feia tots els possibles per no matar. Sempre intentava lliurar la gent viva. Era un paio dur, però mai va caure tan baix com els Cavallers de la Mort. En canvi el Mauch… És tota una altra història… De debò que està malalt? Si ho està, com és que va fer l’esforç d’entrar d’amagat al despatx de l’Snape? I si no ho està… Què trama? Què estava fent el dia de la final que fos tan important per no pujar a la llotja? Què ha estat fent quan hauria hagut d’estar jutjant el torneig?

El Sirius va callar; seguia mirant a la paret de la cova. El Becbrau escodrinyava el terra buscant algun os perdut.

Finalment el Sirius es va dirigir al Ron.

—Dius que el teu germà és l’ajudant del Mauch? Li podries preguntar si l’ha vist darrerament?

—Ho puc intentar… —va respondre el Ron insegur—. Però ens ho hauríem de manegar perquè no es pensi que sospitem del Mauch, perquè el Percy l’adora.

—I de pas podries intentar esbrinar si sap alguna cosa de la Berta Noca —va dir el Sirius assenyalant l’altre Periòdic Profètic que hi havia a terra.

—El Gepp em va dir que encara no en sabien res —va dir el Harry.

—Ja, el citen a l’article —va dir el Sirius assenyalant de nou el diari—. Reproduïen unes declaracions en què deia que la memòria de la Berta és molt dolenta. Bé, pot ser que hagi canviat, però la Berta que jo vaig conèixer no era gens oblidadissa, sinó tot al contrari. Era una mica ximple, això sí, però per a les xafarderies tenia una memòria excepcional. Sempre es ficava en problemes perquè no sabia callar. No m’estranyaria que a la Conselleria la consideressin un destorb… Potser és per això que el Gepp no es va preocupar de buscar-la durant tant de temps…

El Sirius va sospirar i es va fregar els ulls ullerosos.

—Quina hora és? —va preguntar. El Harry va consultar el rellotge i aleshores va recordar que no li funcionava d’ençà que l’havia tingut una hora dins el llac.

—Són dos quarts de quatre —va dir l’Hermione.

—Doncs més val que torneu a l’escola —va dir el Sirius, i es va posar dret—. I ara, sisplau, feu-me cas. —Es dirigia especialment al Harry—. No vull que us escapeu de l’escola per venir-me a veure, d’acord? Si cal, m’envieu una nota. Sobretot, si passa alguna cosa estranya, escriviu-me. Però no sortiu de Hogwarts sense permís, perquè seria una oportunitat ideal per atacar-vos.

—De moment els únics que m’han atacat han estat un drac i uns quants ganyotus —va dir el Harry.

El Sirius se’l va mirar molt seriós.

—Tant me fa… No estaré tranquil fins que no s’acabi el torneig, i això no serà fins al juny. Ah, i si parleu de mi entre vosaltres, digueu-me Quisso, d’acord?

Va donar al Harry el tovalló i l’ampolla buida i se’n van anar a acomiadar-se del Becbrau.

—Us acompanyo fins al poble —va dir el Sirius—, aviam si trobo algun diari.

Abans que sortissin de la cova, el Sirius es va transformar de nou en gos; van baixar la muntanya al seu costat, van creuar el camp d’herba i finalment van arribar a la tanca on s’havien trobat. Un cop allà, va deixar que li acariciessin el cap i se’n va anar corrents a fer un volt pels afores del poble.

El Harry, el Ron i l’Hermione van creuar Hogsmeade i van enfilar cap a Hogwarts.

—Em pregunto si el Percy sap tot això del Mauch… —va dir el Ron quan pujaven cap al castell—. És clar que potser no li importaria… Segurament l’admiraria encara més si ho sabés. Al Percy li encanten les normes. Suposo que diria que el Mauch no va voler fer una excepció amb seu fill.

—El Percy mai lliuraria cap familiar seu als demèntors —li va dir l’Hermione severament.

—Jo no n’estic tan segur —va dir el Ron—. Si pensés que ens interposàvem en la seva carrera professional… El Percy és molt ambiciós…

Van pujar les escales de pedra i van entrar al vestíbul, on els esperava la deliciosa oloreta de menjar que provenia del Gran Saló.

—Pobre Quisso —va dir el Ron amb un sospir—. La veritat és que et deu estimar molt, Harry… Us imagineu haver de sobreviure a base de ratolins?





28. La bogeria del senyor Mauch


Diumenge al matí després d’esmorzar, el Harry, el Ron i l’Hermione van pujar a la mussolerissa per enviar una carta al Percy on li preguntaven, tal com els havia demanat el Sirius, si havia vist el senyor Mauch darrerament. Van enviar la carta amb la Hedwig perquè feia molt de temps que no li donaven feina. Van esperar que es perdés de vista mirant per la finestra de la mussolerissa i aleshores van baixar a la cuina per donar al Dobby els seus mitjons nous.

Els elfs domèstics els van rebre amb molta il·lusió, reverències i, com l’altra vegada, els van servir un te servicialment. El Dobby estava emocionat amb el seu regal.

—El Harry Potter es porta massa bé amb el Dobby! —va xisclar, eixugant-se les llàgrimes que li queien d’aquells ulls enormes.

—Em vas salvar la vida amb l’escafalga, Dobby, t’ho mereixes! —va dir el Harry.

—Que us queden éclairs, per casualitat? —va preguntar el Ron, mirant-se els elfs domèstics somrients i reverenciosos que tenia al voltant.

—Ron, acabes d’esmorzar! —va saltar l’Hermione, molesta, però era massa tard: quatre elfs ja s’hi acostaven amb una safata de plata plena d’una mena de lioneses allargades farcides de crema i cobertes de xocolata.

—Hauríem d’endur-nos alguna cosa per enviar-l’hi al Quisso —va dir el Harry en veu baixa.

—Bona idea —va dir el Ron—. Així el Porc estarà entretingut. Que ens podríeu donar una mica de menjar? —va preguntar als elfs que l’envoltaven, que li van fer una reverència encantats i se’n van anar corrents a buscar menjar.

—Dobby, on és la Winky? —va preguntar l’Hermione buscant-la amb la mirada.

—La Winky és allà, al costat del foc, senyoreta —va dir el Dobby entristit, amb les orelles una mica caigudes.

—Oh, Déu meu! —va fer l’Hermione en veure la Winky.

El Harry també va mirar cap a la llar de foc. La Winky estava asseguda al mateix tamboret de l’altra vegada, però s’havia abandonat tant que gairebé no se la podia distingir de la paret ennegrida pel fum que tenia al darrere. Duia la roba tota espellifada i molt bruta. Amb la mà subjectava una ampolla de batut de bescuit i es gronxava mirant absent el foc. Va fer un singlot enorme.

—Se’n pren sis cada dia, senyor —li va dir el Dobby al Harry a mitja veu.

—Home, però això no li pot pujar al cap… —va dir el Harry.

Però el Dobby no pensava el mateix.

—A un elf domèstic sí que l’hi puja, senyor —va dir.

La Winky va tornar a singlotar. Els elfs que havien portat els éclairs se la van mirar amb reprovació i van tornar a la feina.

—La Winky s’enyora, senyor Harry Potter —va murmurar el Dobby, afligit—. La Winky vol tornar a casa. La Winky continua pensant que el senyor Mauch és el seu amo, i res del que li diu el Dobby la convenç que ara treballa per al professor Dumbledore.

—Escolta, Winky —va dir el Harry, que de sobte va tenir una idea. Se’n va anar cap a ella i es va ajupir per parlar-li—, no deus saber què li passa al senyor Mauch, oi? És que ha deixat de venir a jutjar el Torneig dels Tres Bruixots.

La Winky va pestanyejar i va fixar les seves enormes pupil·les en el Harry. Va fer gronxar el tamboret i aleshores va dir:

—L’am-mo ha deixat de… hic… venir?

—Sí —va respondre el Harry—. Va venir a la primera prova i no ha tornat. Al Periòdic Profètic diuen que està malalt.

La Winky es va gronxar mirant-se el Harry amb ulls emboirats.

—L’am-mo, m-malalt?

El llavi inferior li tremolava.

—Això diuen, però no sabem si és veritat —va afegir l’Hermione ràpidament.

—L’am-mo n-necessita la… hic… Winky! —va gemegar l’elf—. L’amo no… hic… se’n surt… hic… ell sol…

—Winky, tothom es pot fer les feines de casa —va dir l’Hermione en to sever.

—La Winky no només… hic… li feia les feines… hic… de casa —va xisclar la Winky indignada, gronxant-se frenèticament, i li va caure batut de bescuit per sobre la brusa ja plena de llànties—. L’amo confiava… hic… el seu secret més secret… hic… en la Winky…

—I què era? —va preguntar el Harry.

La Winky va fer que no amb el cap enèrgicament i li va caure més batut de bescuit per sobre.

—La Winky no explica els secrets… hic… de l’amo —va protestar enfadada, cada cop gronxant-se amb més força, mirant-se el Harry amb les celles arrufades—. El Harry Potter és… hic… un tafaner.

—La Winky no ha de parlar així al Harry Potter! —va saltar el Dobby, enfurismat—. El Harry Potter és valent i noble; el Harry Potter no és tafaner!

—El Harry Potter vol tafanejar… hic… els afers privats i els secrets… hic… del meu amo… hic… La Winky és una bona elf domèstica… hic… La gent és curiosa i pregunta… hic… Però la Winky no pensa badar boca… hic… —De sobte a la Winky se li van tancar els ulls, va caure a terra com un sac de patates i allà es va quedar, roncant. L’ampolla buida de batut de bescuit va rodolar per les llambordes.

Mitja dotzena d’elfs es van acostar ràpidament amb repugnància. Un d’ells va agafar l’ampolla i els altres van tapar la Winky amb unes estovalles de quadres per amagar-la.

—Sentim molt que els senyors i la senyoreta hagin hagut de veure això —va xisclar un elf que tenien a la vora, molt avergonyit—. Esperem que no ens jutgin a tots pel comportament de la Winky!

—Està trista! —va exclamar l’Hermione, exasperada—. Per què no intenteu animar-la, en lloc d’amagar-la?

—Disculpi, senyoreta —va dir l’elf domèstic, amb una gran reverència—, però quan hi ha feina i s’ha de servir l’amo, els elfs domèstics no tenen dret a estar tristos.

—Prou d’aquesta història! —va exclamar l’Hermione enfadada—. Escolteu-me bé, tots! Teniu el mateix dret a estar tristos que els bruixots! Teniu dret a un salari i a vacances; no heu de fer tot el que se us ordena… Mireu el Dobby!

—Sisplau, senyoreta, no barregi el Dobby en aquesta història —va murmurar el Dobby, espantat. Els somriures s’havien esvaït de les cares dels elfs domèstics que hi havia a la cuina. De sobte tots es miraven l’Hermione com si fos una boja perillosa.

—Aquí tenen el menjar que ens han demanat! —va xisclar-li un elf al Harry a l’alçada del colze, i li va posar un pernil, una dotzena de pastissets i una mica de fruita als braços—. Passiu-ho bé!

Els elfs domèstics van encerclar els tres nois i un munt de manetes els van empènyer cap a la porta.

—Gràcies pels mitjons, Harry Potter! —va cridar el Dobby abatut des de la llar de foc, al costat de les estovalles de quadres sota les quals hi havia la Winky.

—Hermione, qui t’ha demanat que diguessis res? —va fer el Ron empipat quan els elfs van tancar la porta de la cuina—. Ja no ens deixaran entrar mai més! Hem perdut l’oportunitat de treure més informació a la Winky sobre el Mauch!

—Com si t’importés! —li va engegar l’Hermione—. Tu només baixes a buscar menjar!

Després d’allò el dia es va fer molt pesat. El Ron i l’Hermione no van parar de llançar-se mocs i el Harry en va quedar tan fart que a la tarda va pujar a la mussolerissa a enviar el menjar al Sirius tot sol.

El Porcupintí era massa petit per carregar un pernil sencer fins dalt de la muntanya, així que el Harry va haver de demanar ajuda a dos mussols tigrats de l’escola. Es va recolzar en l’ampit de la finestra mirant com s’allunyaven amb el paquet i quan van desaparèixer en la llunyania encara es va quedar una estona més contemplant el jardí, escoltant la remor del vent que feia moure les fulles dels arbres del Bosc Prohibit i les veles del vaixell de Durmstrang. Un mussol banyut va creuar la columna de fum que sortia de la xemeneia del Hagrid en direcció al castell, va fer una volta a la mussolerissa i se’n va anar. El Harry es va adonar que el Hagrid cavava enèrgicament davant la cabana i es va preguntar què devia estar fent; semblava que estigués ampliant l’hort. Aleshores Madame Maxime va sortir del carruatge de Beauxbatons i es va acostar al Hagrid. Semblava que volgués parlar amb ell; el Hagrid va deixar de cavar, però no devia tenir ganes de conversar amb ella perquè Madame Maxime va tornar al carruatge poc després.

Com que no li venia gens de gust tornar a la Torre de Gryffindor a presenciar la picabaralla entre el Ron i l’Hermione, el Harry es va quedar observant el Hagrid fins que la nit se’l va empassar i els mussols que l’envoltaven es van començar a despertar i van anar abandonant la mussolerissa, sobrevolant-li el cap.

L’endemà al matí, a l’hora d’esmorzar, al Ron i a l’Hermione ja els havia passat el mal humor i el Harry es va alegrar de veure que els elfs domèstics no havien enviat menjar dolent a la taula de Gryffindor perquè l’Hermione els hagués insultat, tal com havia predit el Ron; el bacon, els ous i les arengades eren tan bones com sempre.

Quan van arribar els mussols amb el correu, l’Hermione se’ls va mirar impacient; semblava que esperés alguna cosa.

—El Percy no ha tingut temps de contestar —va dir el Ron—. Li vam enviar la Hedwig ahir.

—No és això el que espero —va dir l’Hermione—. M’he tornat a subscriure al Periòdic Profètic. Estic farta d’assabentar-me de les coses a través dels de Slytherin.

—Bona idea! —va exclamar el Harry, i també es va posar a escodrinyar els mussols—. Hermione, em penso que estàs de sort…

Una òliba es dirigia cap a l’Hermione.

—Però no porta un diari —va dir ella, decebuda—. Es…

Sorprenentment, l’òliba va aterrar davant seu seguida de quatre òlibes, un mussol tigrat i un mussol emigrant.

—Quantes subscripcions has fet? —va preguntar-li el Harry, agafant la copa de l’Hermione abans que l’hi tombessin els mussols, que es barallaven per ser els primers a lliurar la carta a l’Hermione.

—Què coi…? —va fer l’Hermione, que va agafar la carta de l’òliba, la va obrir i va començar a llegir—. Déu meu! —va exclamar, vermella com un tomàquet.

—Què passa? —va preguntar el Ron.

—Es… Oh, és increïble! —Va passar la carta al Harry. No estava escrita a mà sinó amb lletres retallades del Periòdic Profètic.

Ets perVersA. El HaRRy PottEr es MereiX alGú millOr. ToRNa amB els mUggleS.

—Són totes així! —va exclamar l’Hermione, que no parava d’obrir cartes—. «Deixa en pau el Harry Potter». «Et mereixes que t’escaldin amb bava de gripau». Aaau!

Acabava d’obrir l’últim sobre i un líquid de color groc verdós que feia molta pudor de gasolina li va cobrir les mans, que ràpidament se li van omplir de butllofes.

—Sèu de sabatub sense diluir! —va exclamar el Ron, que havia agafat el sobre amb molt de compte per olorar-lo.

—Aaau! —cridava l’Hermione amb llàgrimes als ulls, mirant de treure’s el sèu amb un tovalló, però les doloroses butllofes ja eren tan grosses que era com si portés uns guants boteruts i no podia ni moure les mans.

—Més val que pugis a la infermeria —va suggerir el Harry, mentre els mussols que envoltaven l’Hermione aixecaven el vol—. Ja li explicarem el que t’ha passat a la professora Coliflor…

—L’hi vaig dir! —va exclamar el Ron després que l’Hermione se n’anés corrent protegint-se les mans—. Li vaig dir que no li busqués les pessigolles a la Rita Skeeter! Mira això… —I va agafar una de les cartes que l’Hermione havia deixat sobre la taula—. «Vaig llegir a Bruixa Indiscreta que estàs jugant amb el Harry Potter. El Harry ja ho ha passat prou malament a la vida, així que penso enviar-te un malefici per correu tan bon punt trobi un sobre prou gran per encabir-lo». Caram! Més val que vigili!

L’Hermione no va anar a classe de Botànica. Quan el Harry i el Ron van sortir de l’hivernacle per anar a classe de Criança de Criatures Màgiques van veure el Malfoy, el Crabbe i el Goyle que baixaven les escales de sortida del castell. Darrere seu la Pansy Parkinson anava xiuxiuejant i rient amb les seves amiguetes de Slytherin. En veure el Harry, la Pansy va cridar:

—Potter, què passa? Què li passava a la teva xicota, que plorava tant a l’hora d’esmorzar? Que has tallat amb ella?

El Harry la va ignorar; no li volia donar la satisfacció d’explicar-li les conseqüències que havia tingut l’article de Bruixa Indiscreta.

El Hagrid, que al final de la darrera lliçó els havia dit que ja havien acabat amb els unicorns, els esperava a la porta de la cabana amb unes gàbies noves. En veure-les el Harry es va esgarrifar: pretenia que criessin més uixecs? Però quan va ser prou a prop per veure què hi havia dins, es va adonar que eren uns éssers peluts de morro llarg amb les potes del davant acabades en forma de pala. Les bèsties es miraven els alumnes, desconcertades de rebre tanta atenció.

—Avui estudiarem els ensums —va anunciar el Hagrid als alumnes reunits al voltant de les gàbies—. Són uns animals que habiten principalment en mines. Com podeu veure, els hi agraden les coses brillantes…

Un dels ensums s’havia posat dret i havia intentat treure el rellotge a la Pansy Parkinson d’una mossegada. La Pansy va xisclar i va fer un bot enrere.

—Van molt bé per buscar tresors —va dir el Hagrid amb un somriure—. He pensat que seria divertit veure’ls treballar. Veieu aquell tros? —va dir, assenyalant el tros de terra humida que el Harry l’havia vist cavar des de la mussolerissa—. Hi he enterrat unes quantes monedes d’or. Qui tingui l’ensum que ne trobi més rebrà un premi. Així que vinga, traieu-vos tots els objectes de valor que porteu, trieu un ensum i poseu-lo a treballar.

El Harry es va treure el rellotge, que duia per costum, perquè no funcionava, se’l va posar a la butxaca i va escollir un animal. L’ensum li va ensumar l’orella tot content. Era una bèstia molt amorosa.

—Què passa? —va fer el Hagrid mirant-se les gàbies—. Queda un ensum… Qui falta? On és l’Hermione?

—Es trobava malament i ha pujat a la infermeria —va dir el Ron.

—Després t’ho explico —va afegir el Harry en veu baixa; la Pansy Parkinson tenia l’antena posada.

Mai s’ho havien passat tan bé a classe de Criança de Criatures màgiques. Els ensums entraven i sortien de la terra com si fos aigua, tornaven a l’alumne que els havia deixat anar i li escopien tot de monedes d’or a les mans. El del Ron era especialment eficient; ben aviat li va omplir la falda de monedes.

—Hagrid, aquestes bèsties es poden tenir de mascotes? —va preguntar-li exaltat mentre el seu ensum es tornava a capbussar i l’esquitxava de terra.

—Me sembla que la teva mare te faria fora de casa en dos dies —va dir el Hagrid amb una rialla—. Els ensums ho destrossen tot. Crec que ja han trobat totes les monedes —va anunciar, voltant l’hort; els ensums van seguir remenant la terra—. Ne vaig amagar cent. Ah, Hermione!

L’Hermione baixava pel camí en direcció a ells. Duia les dues mans embenades i es notava que estava patint. La Pansy Parkinson se la mirava recelosa.

—Bé, ha arribat l’hora de conèixer el guanyador! —va exclamar el Hagrid—. Compteu les monedes! I no val la pena que ne robeu cap, Goyle —va afegir—. És or de leprechauns. S’esvaeix al cap d’unes hores.

El Goyle es va buidar les butxaques, decebut. Va resultar que l’ensum del Ron era el que n’havia trobat més, així que el Hagrid li va donar una gran rajola de xocolata de Ducsdemel de premi. Va sonar la campana que anunciava l’hora de dinar; tots els alumnes se’n van anar cap al castell excepte el Harry, el Ron i l’Hermione, que es van quedar a ajudar el Hagrid a tancar els ensums a les gàbies. El Harry es va adonar que Madame Maxime els mirava des de la finestra del carruatge.

—Hermione, què t’has fet a les mans? —va preguntar-li el Hagrid, preocupat.

L’Hermione li va explicar la història dels anònims que havia rebut aquell matí i el sobre ple de sèu de sabatub.

—No te preocupis, Hermione —va dir el Hagrid, mirant-se-la afablement—. Jo també vaig rebre cartes d’aquestes quan la Rita Skeeter va escriure allò sobre la meva mare. «Ets un monstre, t’haurien de fer fora de l’escola». «La teva mare va assassinar un munt de gent innocent, si tinguessis decència te tiraries a un llac».

—I ara! Em prens el pèl! —va fer l’Hermione, esverada.

—Doncs no —va dir el Hagrid, apilant les gàbies davant un dels murs de la cabana—. Però no te preocupis, estan sonats; no tenen re millor a fer. Si ne tornes a rebre, no les obris. Llençales directament al foc.

—T’has perdut una classe molt bona —li va dir el Harry a l’Hermione quan pujaven cap al castell—. Són guapos els ensums, oi, Ron?

Però el Ron es mirava la rajola de xocolata que li havia donat el Hagrid amb les celles arrufades. Semblava contrariat.

—Què passa? —va preguntar-li el Harry—. Que no és bona la xocolata?

—Sí —va respondre el Ron, tallant—. Per què no em vas dir allò de l’or?

—Quin or? —va preguntar el Harry.

—L’or que et vaig donar el dia de la final del mundial —va dir el Ron—. L’or dels leprechauns que et vaig donar per pagar-te els omniocles. A la llotja. Per què no em vas dir que havia desaparegut?

Al Harry li va costar una estona saber de què li estava parlant el Ron.

—Ah… —va fer quan finalment ho va recordar—. No ho sé… No me’n devia adonar. Estava preocupat pel tema de la vareta i no hi vaig pensar.

Van travessar el vestíbul i van entrar al Gran Saló a dinar.

—Quina sort —va dir el Ron de sobte quan eren a taula i s’estaven servint rosbif i pastís de carn—, tenir tants diners que et desapareix un grapat de galeons i no te n’adones.

—Escolta, Ron, aquella nit estava atabalat! —va saltar el Harry, perdent la paciència—. Tots ho estàvem!

—No sabia que l’or dels leprechauns s’esvaís —va murmurar el Ron—. Em pensava que t’estava tornant el que et devia. No m’hauries hagut de regalar el barret dels Chudley Cannons per Nadal.

—Ron, sisplau, deixa-ho estar, val? —va saltar el Harry.

El Ron va clavar una patata rostida amb la forquilla i va dir:

—Odio ser pobre.

El Harry i l’Hermione es van mirar; cap dels dos sabia què dir.

—És una merda —va continuar el Ron, mirant-se la patata—. No m’estranya que el Fred i el George volguessin fer calés amb allò de les bromes. Jo, si pogués, també ho faria. Tant de bo tingués un ensum.

—Bé, doncs ja sabem què regalar-te per Nadal —va dir l’Hermione amb un somriure. I, com que el Ron seguia moix, va afegir—: Vinga, Ron, no tens de què queixar-te. Com a mínim tu no tens les mans plenes de butllofes de sèu. —L’Hermione tenia molts problemes per fer servir la forquilla i el ganivet de tan inflats com tenia els dits—. Odio aquella Skeeter! —va saltar, enfurismada—. Me’n penso venjar, ni que sigui l’última cosa que faci a la vida!

L’Hermione va continuar rebent anònims durant tota la setmana. Tot i que va seguir el consell del Hagrid i no els va obrir, alguns dels que li desitjaven mal li havien enviat xiulets que van explotar a la taula de Gryffindor amb uns insults que es van sentir per tot el menjador. Fins i tot aquells que no havien llegit l’article de Bruixa Indiscreta coneixien tots els detalls del suposat triangle amorós entre el Harry, el Krum i l’Hermione. El Harry ja estava fart d’explicar a tothom que l’Hermione no era la seva xicota.

—Si no en fem cas —va dir a l’Hermione—, al final se’n cansaran… És el que va passar l’altre cop…

—Jo el que vull és saber com s’ho fa per sentir les converses privades de la gent si no la deixen entrar a l’escola! —va exclamar, rabiosa.

Al final de classe de Defensa Contra les Forces del Mal, l’Hermione es va quedar a parlar amb el professor Murri. La resta dels alumnes, en canvi, van sortir corrents quan va sonar la campana, alleugerits que s’acabés la classe: el Murri els havia posat un examen pràctic de contrasortilegis tan difícil que la majoria s’havien fet mal i tot. El Harry se’n va anar amb una orellitis tremolosus/espasmodicus aguda i va haver d’estar una bona estona subjectant-se les orelles amb les mans.

—Bé, com a mínim ara ja sabem que la Rita Skeeter no fa servir una capa d’invisibilitat! —va dir l’Hermione esbufegant cinc minuts més tard, quan va enxampar el Harry i el Ron al vestíbul. Al Harry li va haver de destapar una de les orelles tremoloses perquè la sentís—. El Murri m’ha dit que no la va veure ni a prop de la taula dels jutges, ni enlloc, el dia de la segona prova!

—Hermione, servirà d’alguna cosa dir-te que més val que ho deixis córrer? —va dir el Ron.

—No! —va fer l’Hermione, obstinada—. Vull saber com s’ho va fer per sentir la conversa que vaig tenir amb el Viktor! I també com va saber la història de la mare del Hagrid!

—Potser us va punxar la conversa… —va suggerir el Harry.

—Punxar la conversa? —va fer el Ron, estranyat—. Què tenen a veure les punxes amb les converses?

El Harry li va haver d’explicar que les converses telefòniques es poden punxar amb micròfons amagats i enregistrar en una cinta magnetofònica.

El Ron se l’escoltava fascinat, però l’Hermione els va interrompre.

—És que mai us llegireu Hogwarts, la història?

—No ens cal —va dir el Ron—. Tu et saps el llibre de memòria, si volem saber alguna cosa només t’ho hem de preguntar.

—Tots els substituts de la màgia que s’han hagut d’inventar els muggles (l’electricitat, els ordinadors, els radars i tot això), tots es tornen bojos a Hogwarts: hi ha massa màgia flotant en l’aire. No, la Rita fa servir màgia per escoltar d’amagat; no pot ser d’una altra manera… Ho donaria tot per saber què és… Perquè si és il·legal, ha begut oli…

—Que potser no tenim prou problemes, ja? —va dir el Ron—. Ara vols que t’ajudem a maquinar la venjança?

—Que jo sàpiga, no us he demanat res! —li va engegar l’Hermione—. No pateixis que jo sola me’n sortiré!

I va tornar a pujar les escales de marbre sense mirar enrere.

El Harry estava convençut que se n’havia anat a la biblioteca.

—Què t’hi jugues que torna amb una capsa de xapes que diuen «Odio la Rita Skeeter»? —va dir el Ron.

Però l’Hermione no els va demanar ajuda per ordir el pla de venjança contra la Rita Skeeter, la qual cosa li van agrair molt perquè ara que s’acostaven les vacances de Setmana Santa la feina els sortia pels descosits. El Harry estava francament admirat que l’Hermione tingués temps d’investigar sobre mètodes d’escolta furtiva perquè ell es passava el dia treballant només per fer els deures. És clar que sempre trobava un forat per enviar-li un paquet de menjar al Sirius: després de l’estiu que havia viscut, sabia perfectament què era passar gana. Amb els paquets li enviava notes per dir-li que no havia passat res d’extraordinari i que encara estaven esperant la resposta del Percy.

La Hedwig va tornar quan les vacances estaven a punt d’acabar-se. La carta del Percy anava dins una caixa amb ous de Pasqua que havia enviat la seva mare. Els ous que va enviar al Harry i al Ron eren de la mida d’ous de drac i estaven farcits de caramel casolà. En canvi, el de l’Hermione era més petit que un ou de gallina. L’Hermione es va quedar molt parada.

—Escolta, Ron, la teva mare no deu llegir la Bruixa Indiscreta, oi? —va preguntar meditabunda.

—Doncs sí —va dir el Ron amb la boca plena de xocolata i caramel—. Se la compra per les receptes.

L’Hermione es va mirar el seu ou entristida.

—Vols llegir el que ha escrit el Percy? —li va preguntar el Harry ràpidament.

La carta del Percy era curta i anava carregada de mal humor.

Com no paro de dir als del Periòdic Profètic, el senyor Mauch s’ha pres unes vacances ben merescudes. Periòdicament m’envia un mussol amb instruccions. No, no l’he vist en persona, però em sembla que sóc prou grandet per reconèixer la lletra del meu cap. Ja tinc prou feina per haver d’ocupar-me a més a més de fer callar rumors ridículs. Sisplau, no em torneu a molestar si no és per un tema important. Us desitjo unes bones vacances.

En començar el trimestre d’estiu normalment el Harry sempre s’havia d’entrenar dur per al darrer partit de quidditch de la temporada. En comptes d’això, aquell any s’havia de preparar per a la tercera i última prova del Torneig dels Tres Bruixots, però encara no sabia en què consistiria. Finalment, a finals de maig, la professora McGonagall el va cridar després d’una classe de Transfiguració.

—Potter, a les nou del vespre ha de ser al camp de quidditch —li va dir—. El senyor Gepp vol informar els paladins sobre la tercera prova.

Així que aquell vespre a dos quarts de nou el Harry va deixar el Ron i l’Hermione a la Torre de Gryffindor i va enfilar cap avall. Quan creuava el vestíbul, el Cedric va sortir de la sala comuna de Hufflepuff.

—Què creus que serà? —li va preguntar al Harry mentre baixaven les escales de pedra sota un cel ennuvolat—. La Fleur pensa que haurem de buscar un tresor perdut en un laberint de túnels soterrats.

—Això no estaria malament —va dir el Harry, pensant que tan sols hauria de demanar un ensum al Hagrid perquè li fes la feina.

Van baixar pel jardí en direcció a l’estadi de quidditch, van passar per una obertura que hi havia sota la grada i van sortir al terreny de joc.

—Però, què han fet?! —va exclamar el Cedric indignat, i es va aturar.

El camp de quidditch ja no era la superfície llisa i suau com la seda que recordaven. Hi havien construït una espècie de murs baixos llarguíssims que s’encreuaven i es perdien en totes direccions.

—Són arbustos! —va exclamar el Harry, que s’havia inclinat a examinar el que tenien més a la vora.

—Ei! —va cridar una veu alegre.

El Ludo Gepp era al centre del camp amb el Krum i la Fleur. El Harry i el Cedric van anar cap a ells saltant els murets. La Fleur va rebre el Harry amb un somriure. La seva actitud envers ell havia canviat radicalment d’ençà que havia rescatat la seva germana al llac.

—Què? Què en pensen? —va preguntar el Gepp tot content quan el Harry i el Cedric saltaven l’últim mur—. Estan creixent bé, oi? D’aquí a un mes el Hagrid els haurà fet pujar cinc metres més. No pateixin —va afegir amb un somriure veient les cares que feien tots dos—, que quan s’acabi la prova el camp tornarà a ser el que era. Bé, suposo que ja s’imaginen què estem fent aquí…

Durant un instant, ningú va dir res fins que el Krum va dir en veu baixa:

—Un laberrint.

—Exacte! —va exclamar el Gepp—. Un laberint. La tercera prova és molt simple. La Copa dels Tres Bruixots estarà al centre del laberint. El primer paladí que la toqui rebrà la puntuació màxima.

—Només hem de tgobag el camí? —va preguntar la Fleur.

—Bé, hi haurà una sèrie d’obstacles que hauran de salvar, és clar —va respondre el Gepp, balancejant-se—. El Hagrid portarà una bona col·lecció de bèsties… Hi haurà encanteris… Ja s’ho poden imaginar. Els paladins que encapçalen la classificació sortiran amb un cert temps d’avantatge. —El Gepp va mirar-se el Harry i el Cedric amb un somriure—. Després hi entrarà el senyor Krum… I més tard la senyoreta Delacour. Però tots tindran l’oportunitat de guanyar. Depèn de com passin els obstacles. Serà divertit, oi?

El Harry, que sabia perfectament quin tipus de bèsties podia portar el Hagrid en una situació com aquella, va dubtar que pogués ser gaire divertit. Però tot i així va fer que sí amb el cap educadament com els altres paladins.

Molt bé, doncs… Si no volen fer cap pregunta, tornarem al castell… Fa una mica de fred…

Tots van enfilar cap a la sortida i el Gepp es va apressar a seguir el Harry. El Harry tenia la sensació que li volia tornar a oferir ajuda però, abans que ho fes, el Krum li va fer un copet a l’espatlla.

—Podem parrlarr un moment?

—Sí, per què no? —va respondre el Harry, sorprès.

—Et fa ires que anem a ferr un folt?

—No —va dir el Harry, encuriosit.

El Gepp semblava una mica contrariat.

—Potter, si vol, l’espero…

—No, no cal, senyor Gepp —va dir el Harry amagant-se el riure—. Crec que sabré tornar al castell, gràcies.

El Harry i el Krum van sortir de l’estadi junts, però el Krum no va enfilar cap al vaixell de Durmstrang, sinó cap al Bosc Prohibit.

—Per què t’allunyes tant? —va preguntar el Harry després de passar la cabana del Hagrid i el carruatge il·luminat de Beauxbatons.

—No full que ens tzentin —va respondre el Krum.

Quan finalment van arribar a un pla, a poca distància del tancat on es trobaven els cavalls de Beauxbatons, el Krum es va aturar a l’ombra d’uns arbres i es va dirigir al Harry.

—M’agrradarria saberr —va dir amb cara de pomes agres— què hi ha entrre l’Hermona i tu.

El Harry, que pel misteri amb què havia actuat el Krum s’esperava alguna cosa molt més seriosa, se’l va quedar mirant, atònit.

—Res —va dir. Però el Krum se’l va mirar amb les celles arrufades i el Harry, que es va sentir intimidat per la seva alçada, va elaborar més la resposta i va afegir—: Som amics. No és la meva xicota i mai ho ha estat. Tot s’ho ha inventat la Skeeter aquella.

—L’Hermona parrla molt de tu —va dir el Krum, recelós.

—És normal —va dir el Harry—. Som amics.

No s’acabava de creure que estigués mantenint aquella conversa amb Viktor Krum, el jugador de quidditch de fama internacional. Semblava com si el Krum, amb els seus divuit anys, pensés que ell, el Harry, era un rival a tenir en compte…

—No és la tefa… Mai heu estat…

—No —va dir el Harry amb fermesa.

El Krum va semblar molt alleugerit. Es va mirar uns instants el Harry i després va dir:

—Foles molt bé. Et faig feurre a la prrimerra prrofa.

—Gràcies —va dir el Harry amb un somriure, i de sobte es va sentir més alt—. Jo et vaig veure a la final del Mundial de Quidditch. Aquella finta de Wronski que vas fer…

Però aleshores alguna cosa es va moure entre els arbres just darrere el Krum, i el Harry, que sabia quina mena de bèsties s’amagaven al bosc, instintivament va agafar el Krum pel braç i el va estirar cap a ell.

—Què patza?

El Harry li va indicar que no ho sabia amb un gest de cap sense deixar de mirar al lloc on s’havia mogut la cosa. El Harry es va ficar la mà a la butxaca i va treure’n la vareta.

Acte seguit un home va sortir trontollant de darrere d’un roure alt. Al principi el Harry no el va reconèixer… Després es va adonar que era el senyor Mauch.

Semblava que hagués estat caminant durant molts dies. Duia el vestit espellifat i li sagnaven els genolls; tenia la cara plena de rascades, anava sense afaitar i se’l veia exhaust. Els cabells i el bigoti, que normalment portava tan ben arreglats, demanaven una rentada i una bona esquilada. Però la seva estranya aparença no era res comparada amb la manera com es comportava. Murmurava i gesticulava; semblava que estigués parlant amb algú que només ell veia. Al Harry li va recordar un vagabund que havia vist un cop que havia anat de compres amb els Dursley. Aquell vagabund també parlava en veu alta tot sol i la tieta Petúnia havia agafat el Dudley pel braç i l’havia obligat a canviar de vorera per no trobar-se’l; posteriorment el tiet Vernon els havia obsequiat amb una llarga diatriba sobre els captaires i els rodamons i els havia explicat amb pèls i senyals el que faria amb ells.

—Aquest home no erra un dels jutges? —va preguntar el Krum, mirant-se el senyor Mauch—. No trreballa a la fostrra Conzellerria?

El Harry va assentir amb el cap, va dubtar i finalment va decidir acostar-se al senyor Mauch, que no el va mirar i va continuar parlant amb l’arbre del costat:

—Quan hagi acabat amb això, Weasvell, enviï un mussol al Dumbledore per comunicar-li el nombre d’alumnes de Durmstrang que assistiran al Torneig; el Karkaroff acaba de confirmar-nos que seran dotze…

—Senyor Mauch? —va fer el Harry amb cautela.

—I després enviï un altre mussol a Madame Maxime. Potser ella també en voldrà portar una dotzena… Entesos, Weasvell? —El senyor Mauch tenia els ulls fora d’òrbita, continuava dirigint-se a l’arbre, murmurant-li alguna cosa incomprensible.

Aleshores va ensopegar i va caure de genolls cap a un costat.

—Senyor Mauch?! —va cridar el Harry—. Es troba bé?

El senyor Mauch havia girat els ulls en blanc. El Harry va buscar el Krum amb la mirada; l’havia seguit fins als arbres i es mirava el Mauch alarmat.

—Què li patza?

—No ho sé —va murmurar el Harry—. Em sembla que serà millor que vagis a buscar algú…

—Dumbledore! —va exclamar de sobte el senyor Mauch, que va fer una passa endavant i va agafar el Harry pel vestit, amb la mirada perduda en la distància—. He… de… veure… el Dumbledore…

—D’acord —va dir el Harry—. Si s’aixeca de terra, el durem a…

—He… fet… una… ximpleria… —va dir gairebé sense veu el senyor Mauch. Definitivament, semblava que s’hagués tornat boig: tenia els ulls esgarriats i li penjava un fil de bava de la boca. Li costava un esforç terrible pronunciar cada mot—. Li… he… d’explicar… al… Dumbledore…

—Aixequi’s, senyor Mauch —va dir el Harry en veu alta i clara—. Aixequi’s, que el portaré amb el Dumbledore!

La mirada del senyor Mauch va quedar clavada en el Harry.

—Qui… sou? —va murmurar.

—Sóc un alumne de l’escola —va dir el Harry, buscant el Krum amb la mirada perquè l’ajudés, però el Krum havia reculat, espantat.

—Sou… el… seu… —va balbucejar el Mauch amb la boca penjant.

—No —va dir el Harry, sense tenir la més remota idea de què li parlava el Mauch.

—Del Dumbledore?

—Sí —va dir aquest cop el Harry.

El Mauch se li aferrava cada cop amb més força al vestit; el Harry va intentar desempallegar-se’n, però no va poder.

—Hem… de… prevenir… el… Dumbledore…

—Si em deixa, l’aniré a buscar —va dir el Harry—. Deixi’m anar, senyor Mauch, que l’aniré a buscar…

—Gràcies, Weasvell; quan hagi acabat, sisplau, faci’m una tassa de te. La meva dona i el meu fill estan a punt d’arribar, aquesta nit anem a un concert amb els senyors Fudge. —El Mauch s’havia posat a parlar fluidament amb l’arbre un altre cop i no semblava advertir la presència del Harry, la qual cosa el va sorprendre tant que no es va adonar que l’havia deixat anar—. Sí, és cert, el meu fill ha tret dotze excel·lents als exàmens de GNOM, n’estem molt orgullosos; sí, moltes gràcies. Sisplau, porti’m el fax que va enviar el conseller andorrà d’Afers Màgics, l’he de respondre al més aviat possible…

—Vigila’l —va dir el Harry al Krum—. Jo aniré a buscar el Dumbledore, que aniré més ràpid… Sé on té el despatx…

—És boig —va dir el Krum, dubitatiu, mirant-se el senyor Mauch, que continuava farfallejant davant l’arbre, convençut que era el Percy.

—No cal que facis res, només vigila’l —va dir el Harry, i es va alçar de terra, però el moviment va provocar un altre canvi sobtat en el senyor Mauch, que el va agafar pels genolls amb força i el va tornar a tirar a terra.

—No… marxeu! —va murmurar, amb els ulls de nou en blanc—. He escapat… He d’avisar… He de parlar… Veure el Dumbledore… És culpa meva… Tot culpa meva… La Berta… Morta… Tot culpa meva… El meu fill… Culpa meva… Prevenir el Dumbledore… El Harry Potter… El Senyor del mal… Ha tornat… El Harry Potter…

—Senyor Mauch, si no em deixa no podré anar a buscar el Dumbledore! —va exclamar el Harry, que es va girar cap al Krum enfurismat i li va cridar—: Vols fer el favor d’ajudar-me!

El Krum, que semblava molt aprensiu, va avançar i es va ajupir al costat del Mauch.

—Vigila que no s’escapi —va dir-li el Harry, que finalment es va poder alliberar del senyor Mauch—. Ara torno amb el Dumbledore.

—Fés rràpid! —li va cridar el Krum. El Harry va sortir del bosc com una bala. Als jardins ja no hi havia ningú; el Gepp, el Cedric i la Fleur havien desaparegut. Va pujar corrent les escales de pedra, va traspassar les portes de roure i va enfilar amunt per l’escala de marbre, directe al segon pis.

Cinc minuts després volava cap a una gàrgola de pedra que hi havia en un passadís buit.

—Pica-pica de llimona! —va dir, sense alè.

Era la contrasenya que obria el pas cap a l’escala secreta que duia al despatx del Dumbledore… O ho havia estat dos anys enrere. El Harry es va adonar a l’acte que la contrasenya havia canviat perquè la gàrgola es va quedar tan fresca, mirant-se el Harry perversament.

—Mou-te! —li va cridar el Harry—. Vinga!

Però a Hogwarts les coses no es movien a crits; sabia que allò no li servia de res. Va mirar amunt i avall del passadís. I si el Dumbledore era a la sala de professors? Va sortir corrent cap a les escales…

—Potter!

El Harry es va aturar de cop i es va girar.

L’Snape acabava de sortir de l’escala secreta que hi havia darrere la gàrgola de pedra. El mur es va tancar mentre l’Snape li feia un senyal perquè s’hi acostés.

—Què hi fa aquí, Potter?

—He de parlar amb el professor Dumbledore! —va dir el Harry, corrent de nou en sentit contrari, fins a aturar-se davant de l’Snape—. És que el senyor Mauch… ha aparegut… al Bosc Prohibit… i vol…

—Però què s’empatolla? —va dir l’Snape, amb ulls malèvols—. De què parla?

—Del senyor Mauch —va cridar el Harry—, de la Conselleria! Està malalt… És al bosc… Vol veure el Dumbledore! Sisplau, digui’m la contrasenya perquè pugui…

—El director està molt ocupat en aquests moments, Potter —va dir l’Snape amb un somriure maquiavèl·lic.

—He d’avisar el Dumbledore! —va cridar el Harry.

—Que no m’ha sentit?

El Harry sabia que l’Snape estava gaudint immensament negant-li allò que més desitjava en aquell moment de pànic.

—El Mauch no es troba bé —va dir el Harry, furiós—. Ha perdut… Ha perdut el cap… Diu que vol advertir…

De sobte, el mur de pedra que hi havia rere l’Snape es va obrir i el Dumbledore va aparèixer amb un vestit verd i l’expressió curiosa.

—Cap problema? —va dir, mirant-se l’Snape i el Harry.

—Professor Dumbledore! —va exclamar el Harry, avançant-se a l’Snape—. El senyor Mauch és al bosc. Vol parlar amb vostè!

El Harry s’esperava que el Dumbledore li fes un munt de preguntes i es va sentir molt alleugerit en veure que no n’hi feia cap.

—Acompanyi’m fins allà on és ell —va dir, expeditiu, i va sortir darrere el Harry, deixant enrere l’Snape al costat de la gàrgola. L’Snape era doblement lleig.

—Què ha dit el senyor Mauch? —li va preguntar el Dumbledore mentre baixaven de pressa per les escales de marbre.

—Ha dit que l’havia d’advertir d’alguna cosa… Que havia fet no sé quina cosa terrible… Ha mencionat el seu fill… i la Berta Noca… i… i Voldemort… Ha dit que Voldemort havia tornat…

—Això ha dit? —va fer el Dumbledore, i va alleugerir el pas en la foscor de la nit.

—Actuava d’una manera molt estranya —va dir el Harry, apressant-se per seguir el Dumbledore—. No sabia on era. Parlava amb el Percy Weasley com si es pensés que el tenia al davant i de sobte canviava radicalment i deia que necessitava parlar amb vostè… L’he deixat amb el Viktor Krum.

—Amb el Viktor Krum? —va dir garratibat, i va començar a fer les passes encara més llargues, de manera que el Harry havia de córrer per seguir-li el pas—. Qui més l’ha vist?

—Ningú més —va dir el Harry—. El Krum i jo hem anat a parlar. El senyor Gepp acabava d’explicar-nos la tercera prova i ens hem quedat enrere… Aleshores ha estat quan hem vist el senyor Mauch al bosc.

—On són? —va preguntar quan van arribar a l’altura del carruatge de Beauxbatons.

—Allà —va dir el Harry. Va passar davant del Dumbledore i va obrir camí entre els arbres. No sentia la veu del Mauch, però sabia on anava; el lloc no era lluny del carruatge… Havia de ser per allà…

—Viktor? —va cridar.

No va respondre ningú.

—Eren aquí —li va dir el Harry al Dumbledore—. Estic segur que eren per aquí…

—Lumos! —va exclamar el Dumbledore, i se li va encendre la punta de la vareta.

Va enfocar el raig de llum cap a un arbre i després a un altre, il·luminant el terra fins que van veure uns peus.

El Harry i el Dumbledore van avançar cap allà de pressa; era el Krum, que estava estirat a terra. Semblava inconscient. El senyor Mauch no se’l veia per enlloc. El Dumbledore es va ajupir al costat del Krum i li va obrir un ull amb suavitat.

—Estabornit —va murmurar. Les ulleres en forma de mitja lluna li brillaven a la llum de la vareta mentre escodrinyava els arbres del voltant.

—Vol que vagi a buscar algú? —va preguntar el Harry—. Madame Pomfrey, potser?

—No —va respondre el Dumbledore a l’acte—. No et moguis.

El Dumbledore va alçar la vareta i va apuntar en direcció a la cabana del Hagrid. El Harry va veure que alguna cosa platejada sortia de la vareta i es perdia entre els arbres com si fos el fantasma d’un ocell. Aleshores el Dumbledore es va tornar a inclinar sobre el Krum, li va apuntar la vareta i va murmurar: «Animo restituo».

El Krum va obrir els ulls. Estava atordit. En veure el Dumbledore va intentar incorporar-se, però ell li va posar una mà a l’espatlla i el va obligar a restar estirat.

—M’ha atacat! —va balbucejar el Krum, i es va dur una mà al cap—. Aquell boig m’ha atacat! He anat a feurre on erra el Potterr i m’ha atacat perr darrerre!

—Quedi’s estirat —va dir el Dumbledore.

Van sentir uns passos que ressonaven per tot el bosc i poc després va aparèixer el Hagrid amb l’Ullal als peus. Duia l’arc a l’esquena.

—Professor Dumbledore! —va dir, amb els ulls molt oberts—. Harry… Què…?

—Hagrid, sisplau, necessito que vagis a buscar el professor Karkaroff —va demanar-li el Dumbledore—. Han atacat un alumne seu. Quan estiguis, vés a buscar el professor Murri…

—No cal, Dumbledore —va fer una veu rere seu—. Ja sóc aquí. —El Murri caminava cap a ells, coixejant, recolzant-se com sempre en el seu bastó, amb la vareta encesa.

—Maleïda cama —va dir, furiós—. Ja faria hores que seria aquí… Què ha passat? L’Snape ha dit no sé què del Mauch…

—El Mauch? —va fer el Hagrid, desconcertat.

—Hagrid, sisplau, vés a buscar el Karkaroff! —va dir el Dumbledore severament.

—Perdoni, professor Dumbledore —es va disculpar el Hagrid, i va desaparèixer entre els arbres amb l’Ullal.

—El Barty Mauch ha desaparegut —va dir el Dumbledore al Murri—, i és de vital importància que el trobem.

—Ara mateix —va grunyir el Murri, i se’n va anar coixejant pel bosc amb la vareta a punt.

Ni el Dumbledore ni el Harry van tornar a dir res fins que no van sentir els passos inconfusibles del Hagrid i l’Ullal de camí de tornada. El Karkaroff va aparèixer corrent al seu costat; duia un abric de pell de color gris plata i estava pàl·lid i agitat.

—Què és això?! —va exclamar en veure el Krum a terra i el Dumbledore i el Harry al seu costat—. Què ha passat?

—M’han atacat! —va dir el Krum, incorporant-se finalment, fregant-se el cap—. El senyorr Mauch, o com es digui…

—Mauch l’ha atacat? El senyor Mauch l’ha atacat? El jutge del Torneig dels Tres Bruixots?

—Igor… —va començar a dir el Dumbledore, però el Karkaroff el va interrompre. Es va alçar cobrint-se bé amb l’abric de pells; estava furiós.

—Traïdor! —va cridar, assenyalant el Dumbledore—. Això és un complot! Vostè i la seva Conselleria d’Afers Màgics m’han portat aquí sota falses promeses, Dumbledore! Aquest Torneig és un frau! Primer va fer entrar el Potter al Torneig, sense que tingués l’edat! I ara un dels seus amics de la Conselleria intenta deixar el meu paladí fora de joc! Això fa pudor de corrupció per tot arreu i vostè, Dumbledore, vostè, amb la seva xerrameca, parlant d’enfortir els lligams entre els bruixots del món, d’oblidar les velles diferències i fer renéixer l’amistat… Això és el que penso de vostè!

El Karkaroff va escopir als peus del Dumbledore. D’una revolada, el Hagrid va agafar el Karkaroff per l’abric de pell, el va alçar de terra i el va colpejar contra un arbre.

—Demaneu-li perdó! —va rugir el Hagrid. El Karkaroff s’ofegava amb el puny brutal del Hagrid a la gola i els peus penjant.

—Hagrid, no! —va cridar el Dumbledore amb fermesa.

El Hagrid va enretirar la mà que clavava el Karkaroff a l’arbre i el Karkaroff va relliscar pel tronc i va caure com un sac de patates als peus de l’arbre; damunt el cap li van caure uns quants branquillons i unes fulles.

—Hagrid, sisplau, acompanya el Harry al castell —va ordenar-li el Dumbledore severament.

Respirant profundament, el Hagrid va llançar una mirada assassina al Karkaroff.

—Més val que me quedi aquí, senyor professor…

—No, Hagrid, t’he dit que acompanyis el Harry al castell —va repetir el Dumbledore amb fermesa—. Porta’l fins a la Torre de Gryffindor. Harry, no vull que surtis de la residència. Qualsevol cosa que vulguis fer, com ara enviar un mussol, pot esperar a demà. Entesos?

—Sssí… —va fer el Harry, sorprès. Com sabia el Dumbledore que en aquell precís instant estava pensant a enviar el Porcupintí al Sirius per explicar-li el que havia passat?

—Li deixo l’Ullal, senyor director —va dir el Hagrid mirant-se amenaçadorament el Karkaroff, que seguia escarxofat als peus de l’arbre, entre les pells i les arrels—. Ullal, queda’t aquí. Som-hi, Harry.

Van passar per davant del carruatge de Beauxbatons i van enfilar cap al castell en silenci.

—Com s’ha atrevit! —va grunyir el Hagrid quan van passar per davant del llac—. Com s’ha pogut atrevir a acusar el Dumbledore. Com si el Dumbledore fos capaç de fer una cosa així. Per començar, al Dumbledore no li va fer cap gràcia que fossis paladí. Mai l’havia vist tan preocupat, després que te triessin. I tu! —va saltar de sobte, enfadat. El Harry se’l va mirar, sorprès—. Què feies passejant-te amb el maleït Krum? És de Durmstrang! Te podia haver fet qualsevol malefici allà al bosc! Que no has après re del Murri? Mare meva!

—El Krum és bon noi! —va exclamar el Harry pujant les escales d’entrada al castell—. No em volia fer cap malefici; només volia parlar de l’Hermione…

—Ja veig que hauré de parlar amb ella, també —va dir el Hagrid, sorrut, trepitjant fort per les escales—. Com menys relació tingueu amb aquests estrangerots, millor. No se pot confiar gens en ells.

—Doncs tu t’entenies molt bé amb Madame Maxime fins fa poc —va dir el Harry, molest.

—No me parlis d’ella! —va exclamar el Hagrid; feia por—. Ja la tinc calada! Ara se me fa la simpàtica perquè vol que li digui què hi haurà a la tercera prova. Ha, ha! No pots confiar en cap d’ells!

El Hagrid estava de tan mal humor que el Harry es va alegrar d’acomiadar-se d’ell en arribar al retrat de la senyora Grassa. Va saltar el forat i se’n va anar corrents cap al racó on eren el Ron i l’Hermione per explicar-los el que havia passat.





29. El somni


—Una de dues —va dir l’Hermione fregant-se el front, reflexionant—. O bé el senyor Mauch va atacar el Viktor, o bé algú altre els va atacar tots dos.

—Devia ser el Mauch —va saltar el Ron—. Per això ja no hi era quan el Harry i el Dumbledore hi van arribar. Havia fugit.

—No pot ser —va dir el Harry fent que no amb el cap—. Estava molt dèbil, no crec que tingués prou força per desaparetre ni res.

—Quantes vegades us ho he dit?! A Hogwarts no es pot desaparetre! —va exclamar l’Hermione.

—D’acord… D’acord… Doncs a veure què us sembla això —va dir el Ron, exaltat—: El Krum va atacar el Mauch… No, espera que acabi… I llavors es va fer un Malefici Estabornidor a si mateix!

—I el senyor Mauch es va evaporar, oi? —va dir l’Hermione fredament—. I què més?

Era l’alba. El Harry, el Ron i l’Hermione s’havien llevat molt aviat per enviar-li una nota al Sirius. Ara es miraven els jardins coberts de boira per la finestra. Els tres feien ulleres i estaven pàl·lids perquè havien estat parlant sobre el Mauch fins ben entrada la nit.

—Repassem-ho de nou, Harry —va dir l’Hermione—. Què va dir exactament el senyor Mauch?

—Ja us ho he dit; no tenia gaire sentit —va explicar el Harry—. Va dir que volia advertir el Dumbledore d’alguna cosa. El que és segur és que va mencionar la Berta Noca; deia que estava morta. No parava de dir que tot era culpa seva… També va mencionar el seu fill.

—Bé, certament, això va ser culpa seva —va assenyalar l’Hermione, caparruda.

—Estava fora de si —va continuar el Harry—. A estones creia que la seva dona i el seu fill encara eren vius, després parlava amb el Percy de la feina i li donava ordres.

—Pots repetir-nos què va dir sobre l’Innominable…? —va demanar-li el Ron, vacil·lant.

—Res, el que he dit abans —va dir el Harry, abatut—, que havia tornat.

Tots tres es van quedar callats.

Al cap d’una estona el Ron va dir amb veu pretesament tranquil·la:

—Però, com tu has dit, no hi tocava gaire i per tant la meitat del que deia no eren més que bajanades…

—Quan parlava de Voldemort era quan més hi tocava —va objectar el Harry i, ignorant l’esgarrifança del Ron, va continuar—: És cert que aleshores tenia grans problemes per pronunciar dues paraules seguides, però era quan més semblava que sabia on era i què volia fer. I el que volia era veure el Dumbledore.

El Harry va deixar de mirar per la finestra i es va fixar en les bigues del sostre. La meitat de les perxes eren buides; de tant en tant per una de les finestres entrava un mussol que tornava de la caça nocturna amb un ratolí al bec.

—Si l’Snape no m’hagués retingut —es va lamentar el Harry—, hauríem pogut arribar-hi a temps. «El director està molt ocupat en aquests moments, Potter… Què s’empatolla, Potter?». Per què s’ha de ficar sempre en tot?

—És que potser no volia que hi arribessis! —va saltar el Ron—. Potser… Potser… Amb quina rapidesa creus que podria haver baixat al bosc? Pot ser que us hagués avançat a tu i al Dumbledore?

—No, tret que es pugui convertir en un ratpenat —va dir el Harry.

—Doncs no m’estranyaria… —va murmurar el Ron.

—Hem d’anar a veure el professor Murri —va dir l’Hermione—. Hem de saber si va trobar el senyor Mauch.

—Si duia el Mapa de Magatotis, no li podia costar gens —va dir el Harry.

—Si no és que el Mauch ja era fora de l’escola —va dir el Ron—, perquè el mapa no va més enllà, oi?

—Xxxt! —va fer l’Hermione de sobte.

Algú pujava les escales de la mussolerissa. El Harry sentia les veus de dues persones que discutien, cada cop més a prop.

—Això és xantatge, nen, ens podríem ficar en un bon merder…

—Hem provat de ser legals, ara toca jugar brut, com ell. No crec que vulgui que la Conselleria d’Afers Màgics sàpiga el que va fer…

—Jo t’aviso: si ho poses per escrit, això és xantatge!

—Ja, però tu no et queixaràs si en traiem una bona suma, oi?

La porta de la mussolerissa es va obrir de cop. El Fred i el George van entrar i es van quedar de pedra en veure el Harry, el Ron i l’Hermione que els miraven.

—Què coi hi feu aquí dalt? —van dir el Ron i el Fred alhora.

—Enviar una carta —van respondre el Harry i el George a l’uníson.

—A aquestes hores? —van afegir l’Hermione i el Fred.

El Fred va somriure.

—D’acord… No us preguntarem res si vosaltres no ens pregunteu res a nosaltres —va dir.

Portava un sobre lacrat a les mans. El Harry se’l va mirar, però el Fred, de casualitat o de propòsit, va col·locar les mans de forma que no es podia llegir el destinatari.

—Bé, no volem entretenir-vos… —va fer, assenyalant la porta amb el cap.

Però el Ron no es va moure.

—A qui esteu fent xantatge? —va preguntar.

Al Fred se li va esvair el somriure. El Harry va veure que el George es mirava el Fred de reüll abans de dir-li al Ron amb un somriure:

—No siguis burro, estàvem fent broma —va dir tranquil·lament.

—Doncs a mi no m’ho ha semblat —va respondre el Ron.

El Fred i el George es van mirar.

Llavors el Fred va saltar:

—No és el primer cop que t’ho adverteixo, Ron. Si t’agrada el nas que tens, no el fiquis on no et demanen. No veig què t’ha d’importar, però…

—M’importa i molt, que estigueu fent xantatge a algú —va dir el Ron—. El George té raó: us podríeu ficar en un bon merder.

—Ja t’ho he dit, Ron, era una broma —va dir el George, que se’n va anar cap al Fred, li va agafar la carta de les mans i la va lligar a la pota del mussol bru que tenia més a prop—. Potser t’agradarà saber que comences a assemblar-te al nostre estimat germà gran. Continua així i arribaràs a monitor.

—I una merda! —va cridar el Ron.

El George va portar el mussol bru a la finestra i va esperar que alcés el vol.

Es va girar somrient i va dir al Ron:

—Doncs aleshores deixa de dir a la gent el que ha de fer. Fins després.

El Fred i ell van deixar la mussolerissa. El Harry, el Ron i l’Hermione es van mirar.

—Creus que en saben alguna cosa, de tot això? —va xiuxiuejar l’Hermione—. Sobre el Mauch, vull dir…

—No —va dir el Harry—. Si fos alguna cosa tan important, ho haurien explicat a algú. Ho haurien explicat al Dumbledore.

El Ron, però, semblava inquiet.

—Què et passa? —li va preguntar l’Hermione.

—És que… —va dir el Ron a poc a poc—. Jo no estic tan convençut que diguessin res… És que… Darrerament estan obsessionats per fer diners; me’n vaig adonar quan anava amb ells… Quan… Bé…

—Quan tu i jo no ens parlàvem —el Harry va acabar la frase per ell—. Sí, però xantatge…

—És per aquesta idea que tenen de la botiga d’objectes de broma —va explicar el Ron—. Em pensava que només ho deien per empipar la mare, però ho deien de debò, volen obrir-ne una. Només els queda un any a Hogwarts i no paren de dir que han de pensar en el seu futur. El pare no els pot ajudar i necessiten molts diners per arrencar el negoci. Qui semblava inquieta ara era l’Hermione.

—D’acord, però… No faran res il·legal per aconseguir diners, oi?

—Ah, no? —va fer el Ron, escèptic—. No ho sé… No es pot dir que els preocupi gaire, això de trencar normes…

—Ron, estem parlant de la llei! —va exclamar l’Hermione, espantada—. I no de cap norma absurda de l’escola… No els caurà un càstig amb el Filch per fer xantatge! No sé, Ron… Potser l’hi hauries de dir al Percy…

—Estàs boja? —va dir el Ron—. Dir-ho al Percy? El més probable és que fes com el Mauch i els lliurés a la Conselleria! —Va mirar la finestra per on havia sortit el mussol del Fred i el George i va dir—: Vinga, baixem a esmorzar.

—Creus que és massa d’hora per anar a veure el professor Murri? —va preguntar l’Hermione mentre baixaven l’escala de cargol.

—Sí —va dir el Harry—. Segurament ens esclafaria contra la porta si provéssim de despertar-lo a trenc d’alba; pensaria que volem atacar-lo mentre dorm. Més val que ho deixem per més tard.

Poques vegades se’ls havia fet tan lenta la classe d’Història de la Màgia. El Harry es va passar tota l’estona mirant el rellotge del Ron, perquè finalment havia deixat de portar el seu però el del Ron semblava anar tan lent que hauria jurat que també s’havia aturat. Tots tres estaven tan cansats que es morien per posar el cap damunt el pupitre i fer una capcinada; ni tan sols l’Hermione prenia apunts com de costum sinó que seia amb el cap repenjat a les mans mirant distretament el professor Binns.

Quan per fi va sonar la campana, van córrer pel passadís cap a l’aula de Defensa Contra les Forces del Mal i van trobar que el professor Murri l’abandonava. Semblava tan cansat com ells. La parpella del seu ull normal li queia i li donava una aparença més grotesca que mai.

—Professor Murri! —va cridar el Harry, quan s’acostaven a ell obrint-se pas entre la gent.

—Bon dia, Potter —va grunyir el Murri. El seu ull màgic va seguir un parell d’alumnes de primer que, nerviosos, van accelerar el pas; l’ull va girar cap al clatell i els va mirar fins que van girar a la cantonada del corredor abans de tornar a parlar—. Entrin.

Es va apartar per deixar-los entrar a l’aula buida i, coixejant, ell també hi va entrar i va tancar la porta.

—El va trobar? —va preguntar el Harry sense més preàmbuls—. Va trobar el senyor Mauch?

—No —va dir el Murri. Va anar cap al seu escriptori, es va asseure, va estirar la cama de fusta fent una ganyota i va treure la petaca.

—Va fer servir el mapa? —va preguntar el Harry.

—És clar! —va dir el Murri, i va fer un glop—. Vaig prendre exemple de vostè, Potter. Vaig cridar el mapa, que era al meu despatx, perquè vingués al bosc. No quedava cap rastre d’ell.

—O sigui, que sí que va desaparetre! —va exclamar el Ron.

—Ron, a Hogwarts no es pot desaparetre! —va dir l’Hermione—. Però hi ha altres maneres de desaparèixer, oi, professor?

L’ull màgic del Murri va girar per aturar-se en l’Hermione.

—Vostè també hauria de pensar a fer-se auror —li va dir—. El pensament li va en la direcció adequada, Granger.

L’Hermione es va posar vermella de satisfacció.

—Està clar que no es va fer invisible —va dir el Harry—, perquè el mapa detecta la gent invisible. Per tant, havia sortit de l’escola.

—Però, per voluntat pròpia? —va dir l’Hermione ansiosa—. O perquè el van obligar?

—Sí, algú hauria pogut… hauria pogut fer-lo pujar a una escombra i endur-se’l volant, no? —va dir el Ron mirant-se el Murri amb l’esperança que a ell també li digués que tenia fusta d’auror.

—Certament, no es pot descartar el segrest —va grunyir el Murri.

—Llavors —va dir el Ron—, creu que podria ser a Hogsmeade?

—Podria haver anat a qualsevol lloc —va dir el Murri arronsant les espatlles—. L’únic que sabem del cert és que no és a Hogwarts.

Va fer un badall molt gran, tant, que se li van tensar les cicatrius, i la seva boca torta va revelar que li faltaven unes quantes dents. Aleshores va afegir:

—El Dumbledore ja em va advertir que els agrada fer d’investigadors, però en aquests moments no poden fer res pel Mauch. La Conselleria s’encarregarà de buscar-lo, el Dumbledore ja els ho ha notificat. Potter, vostè el que ha de fer és centrar-se en la tercera prova.

—Què? —va fer Harry—. Ah, sí…

No havia tornat a pensar en el laberint d’ençà que l’havia abandonat la nit anterior amb el Krum.

—Per a vostè aquesta prova hauria de ser bufar i fer ampolles —va dir el Murri, mirant-se el Harry i rascant-se la barbeta plena de cicatrius—. Pel que m’ha explicat el Dumbledore, ja ha passat per coses similars. Quan feia primer va arribar fins a la pedra filosofal superant un munt d’obstacles, oi?

—Nosaltres el vam ajudar —va saltar el Ron—. Jo i l’Hermione.

El Murri va somriure.

—Molt bé, doncs ara ajudin-lo a entrenar-se per a aquesta prova i em sorprendria molt que no guanyés el Torneig —va dir—. Mentrestant… Vigilància permanent, Potter, vigilància permanent. —Va prendre’s un glop ben llarg de la petaca i el seu ull màgic va mirar cap a la finestra, des d’on es podia veure la vela més alta del vaixell de Durmstrang.

—Vostès dos —el seu ull normal mirava cap al Ron i l’Hermione— no se separin del Potter, d’acord? Jo seguiré amb els ulls ben oberts, però tot i així… Com més ulls vigilin, millor.

La resposta del Sirius va arribar l’endemà mateix. El mussol que la portava va planar fins al Harry al mateix temps que un mussol emigrant aterrava davant l’Hermione amb un exemplar del Periòdic Profètic al bec. L’Hermione va agafar el diari i va fullejar les primeres pàgines.

—Ah! —va exclamar—. No s’ha assabentat d’això del Mauch!

Llavors es va unir al Ron i al Harry que llegien què deia el Sirius dels esdeveniments misteriosos de feia dues nits.

Harry:

Es pot saber què pretenies passejant-te pel bosc en aquelles hores amb el Viktor Krum? Vull que em prometis, a mussol seguit, que no sortiràs de nit amb ningú més. Hi ha algú molt perillós a Hogwarts. Em sembla evident que van voler evitar que el Mauch parlés amb el Dumbledore i tu segurament vas estar a uns metres dels agressors, allà en la foscor. T’haurien pogut matar.

El teu nom no va sortir del calze de foc per casualitat. Si algú està provant d’atacar-te, només li resta una oportunitat. Queda’t prop del Ron i l’Hermione, no surtis de la Torre de Gtyffindor fora d’hores, i prepara’t fort per a la tercera prova. Practica el Malefici Estabornidor i l’Embruix Desarmador. Uns quants embruixos no anirien malament, tampoc. No pots fer res pel Mauch. No vulguis abarcar-ho tot, concentra’t en tu i, sobretot, vés amb molt de compte.

Espero la teva carta on em donis paraula que no et passaràs de la ratlla altre cop.

Sirius



—Però qui s’ha pensat que és per dir-me que no em passi de la ratlla? —va dir el Harry tot indignat, i va plegar la carta del Sirius per guardar-se-la a la butxaca—. Com si ell no n’hagués fet de grosses quan era a l’escola!

—Està preocupat per tu —va dir l’Hermione severament—. Igual que el Murri i que el Hagrid! Així que potser que te’ls escoltis!

—Des que ha començat el curs, ningú no ha provat d’atacar-me —va replicar el Harry—, ningú m’ha fet res en absolut!

—A part de posar el teu nom al calze de foc —va dir l’Hermione—. I si ho han fet, deu ser per alguna cosa, Harry. El Quisso té raó. Potser estan esperant el moment oportú. Potser aquesta és la prova en què intentaran matar-te.

—Mira —va dir el Harry impacientant-se—, suposem que el Quisso té raó i algú va estabornir el Krum per segrestar el Mauch. Doncs aquest algú hauria estat molt a prop meu allà al bosc, no? Però no va actuar fins que jo no havia desaparegut d’escena! Per tant no sembla tan evident que jo fos l’objectiu!

—Harry, si et mataven al bosc no ho podien fer passar per un accident —va dir l’Hermione—. En canvi, si mors durant una de les proves…

—Però en canvi no els va importar atacar el Krum… —va dir el Harry—. Per què no es van desempallegar de mi al mateix temps? Podien haver fet que semblés un duel entre el Krum i jo, per exemple.

—Harry, jo tampoc ho entenc! —va dir l’Hermione desesperada—. Només sé que estan passant un munt de coses estranyes i no m’agrada gens… El Murri té raó, el Quisso té raó, t’has de preparar a fons per a la tercera prova, des d’avui mateix. I no t’oblidis d’escriure al Quisso i prometre-li que no tornaràs a passejar-te sol de nit.

Els jardins de Hogwarts no eren mai tan temptadors com quan el Harry s’havia de quedar dins de l’escola. Durant els dies que van seguir, es va passar tot el temps lliure que tenia a la biblioteca amb l’Hermione i el Ron, estudiant embruixos o, si no, practicant en una aula buida. El Harry es concentrava en el Malefici Estabornidor, que no havia fet servir mai fins aleshores. El problema era que, per entrenar-se ell, el Ron i l’Hermione havien de fer certs sacrificis.

—No podríem segrestar la Senyora Norris? —va suggerir el Ron a l’hora de dinar del dilluns, del terra estant, al bell mig de l’aula d’Encanteris, just després que el Harry l’estabornís per cinquena vegada consecutiva—. Per què no l’estabornim a ella una estoneta? També podries practicar amb el Dobby. Estic segur que faria el que fos per ajudar-te. No és que em queixi, eh? —es va aixecar lentament, fregant-se l’esquena—, però és que em fa mal tot…

—I si caiguessis damunt dels coixins? —va dir l’Hermione impacientant-se, refent la pila de coixins que havien fet servir per a l’Encantament Repel·lent i que el Flitwick havia deixat dins un armari—. Aviam, practica a caure-hi d’esquena!

—Sí, és clar, Hermione, però és que un cop t’han estabornit no pots apuntar gaire bé, saps? —va queixar-se el Ron—. Per què no ho proves tu, ara?

—No cal, em sembla que el Harry ja ho té dominat —es va apressar a dir l’Hermione—. Pel Desarmador no ens cal patir perquè ja fa molt de temps que el sap fer… Crec que aquest vespre hauríem de començar amb alguns dels embruixos…

L’Hermione es va mirar la llista que havien fet a la biblioteca.

—M’agrada com sona aquest —va dir—. Impediment Jinx. Serveix per alentir qualsevol cosa que pretengui atacar-te, Harry. Comencem amb aquest.

Va sonar la campana. Ràpidament van entaforar els coixins del Flitwick a l’armari i van escapolir-se de l’aula.

—Ens veiem per sopar —es va acomiadar l’Hermione, i se’n va anar cap a classe de Magimàtica. El Harry i el Ron es van dirigir cap a la Torre Nord on tenien la classe de Futurologia. El sol projectava uns raigs potents de llum daurada que es filtraven pels finestrals del corredor. El cel era d’un color blau tan brillant que semblava que l’haguessin envernissat.

—L’aula de la Trelawney serà una sauna: no apaga mai la llar de foc… —va queixar-se el Ron quan eren al peu de l’escaleta platejada que conduïa a la trapa.

I tenia raó. A l’habitació tenebrosa hi feia una calor sufocant. El fum del foc perfumat era més espès que mai. El Harry es va mig marejar en entrar i va enfilar cap a una de les finestres, que tenien les cortines corregudes. Va aprofitar que la professora Trelawney estava enfeinada desenganxant-se el vel d’una llàntia i no el mirava. Aleshores va obrir una mica la finestra i va seure al sofà de tela de forma que li arribés un bri d’aire. Era molt reconfortant.

—Estimats —va començar la professora Trelawney, mentre s’asseia a la seva butaca amb orelles de cara als alumnes, escodrinyant-los amb uns ulls que semblaven fins i tot més grans que de costum—, estem a punt d’acabar el tema d’astrologia. Avui, tanmateix, tenim una oportunitat excel·lent per estudiar la influència de Mart, perquè no podria estar més ben situat, i són tan amables de mirar cap aquí, abaixaré la llum…

Va fer un gest amb la vareta i les llànties es van apagar. La llar de foc era l’única font de llum de la sala. La professora Trelawney es va ajupir i va treure de sota la butaca una maqueta del sistema solar en miniatura dins una cúpula de vidre. Era preciosa; les llunes brillaven al voltant dels nou planetes i el Sol, tots ells flotant en l’aire darrere el vidre. El Harry s’ho mirava mandrós mentre la professora Trelawney assenyalava el fascinant angle que Mart feia amb Neptú. El Harry estava envoltat d’aquell fum altament perfumat, i la brisa que entrava per la finestra li acariciava la cara. Sentia el brunzit suau d’un insecte darrere la cortina. Les parpelles li començaven a pesar…

Anava damunt l’esquena d’un mussol banyut, volant per un cel de color blau clar, cap a una casa coberta d’heura dalt d’un turó. Van anar descendint cap a la casa, amb el vent fregant-li suaument la cara, fins que van arribar a una finestra trencada en un dels pisos superiors. Van entrar. Ara volaven al llarg d’un corredor molt fosc, cap a l’habitació que hi havia al fons de tot. Van travessar la porta. Estaven en una sala molt fosca amb les finestres tapiades.

El Harry va desmuntar del mussol i es va quedar observant l’escena: el mussol va sobrevolar l’estança i es va posar en una butaca que hi havia d’esquena a ell. A terra, al costat de la butaca hi havia dues siluetes fosques. Totes dues es movien. L’una era una serp enorme… L’altra un home… Un home baixet i calb… Un home amb els ulls aquosos i el nas puntegut que respirava amb dificultat i plorava damunt l’estora davant de la llar de foc…

—Estàs de sort, Cuapelada —va dir una veu freda i aguda des de la butaca on havia aterrat el mussol—. Has tingut molta, molta sort. Finalment la teva relliscada no ho ha arruïnat tot. És mort.

—Senyor! —va ploriquejar l’home que era a terra—. Estic… Estic tan content… I tan penedit…

—En canvi a tu, Nagini —va dir la veu freda—, se t’ha girat el vent en contra. No et menjaràs el Cuapelada… Però tant se val, tant se val… Encara queda el Harry Potter…

La serp va xiuxiuar. El Harry li va veure la llengua.

—Ara, Cuapelada —va dir la veu freda—, potser cal que et recordi que no toleraré cap més relliscada…

—No… Senyor… L’hi suplico…

Al fons de la butaca va aparèixer la punta d’una vareta. Apuntava el Cuapelada.

—Crucio —va dir la veu freda.

El Cuapelada va cridar, cridava com si li tibessin tots els nervis del cos; el crit va foradar les oïdes del Harry i la cicatriu li feia un mal espantós; ell també cridava… Voldemort el sentiria, s’adonaria que era allà…

—Harry! Harry!

El Harry va obrir els ulls. Estava estirat al terra de l’aula de la professora Trelawney tapant-se la cara amb les mans. La cicatriu continuava coent-li; tant, que li ploraven els ulls. El dolor havia estat real. Tota la classe l’envoltava i el Ron estava agenollat al seu costat molt espantat.

—Estàs bé? —va preguntar.

—Que no ho veu, que no? —va cridar-li la professora Trelawney tota exaltada. El Harry va veure dos ulls desmesurats damunt seu—. Què ha estat això, Potter? Una premonició? Una aparició? Què ha vist?

—Res —va mentir el Harry. Va incorporar-se. Estava tremolant. Va mirar al seu voltant, va escodrinyar les ombres del darrere; la veu de Voldemort havia sonat tan a prop…

—He vist que es tocava la cicatriu! —va dir la professora Trelawney—. Rodolava per terra amb la mà a la cicatriu! Vingui, que jo tinc experiència en aquests temes!

El Harry se la va mirar.

—Crec que hauria de baixar a la infermeria —va dir—. No és res, només em fa mal el cap.

—Estimat, sens dubte vostè estava sota la influència de les vibracions clarividents de la meva cambra! —va dir la professora Trelawney—. Si marxa, perdrà l’oportunitat de veure-hi més enllà…

—L’únic que vull veure és un tractament per al mal de cap.

Es va aixecar. Els companys es van enretirar. Estaven tots molt nerviosos.

—Ens veurem més tard —li va dir al Ron en veu baixa. Va agafar la bossa i va anar cap a la trapa ignorant la professora Trelawney, que semblava frustrada, com si li haguessin tret el caramel de la boca.

Quan va arribar al peu de l’escala, però, no es va dirigir a la infermeria. No tenia la més petita intenció d’anar-hi. El Sirius li havia explicat què havia de fer en cas que la cicatriu li tornés a cremar, i el Harry seguia el seu consell: se n’anava directe al despatx del Dumbledore. Caminava pels corredors pensant en el que havia vist al somni. Havia estat tan real com l’últim somni que havia tingut al carrer Privet. Va visualitzar els detalls mentalment per assegurar-se que els recordaria. Recordava que Voldemort acusava el Cuapelada d’haver comès una falta. Però el mussol havia portat bones notícies, la relliscada havia estat reparada, algú havia mort. Per això la serp no es menjaria el Cuapelada. En lloc d’això, la bèstia se’l menjaria a ell…

Va passar per davant de la gàrgola de pedra que vigilava l’entrada al despatx del Dumbledore sense adonar-se’n. Va parpellejar, va veure on era i es va adonar que havia passat de llarg. Va desfer les últimes passes per aturar-s’hi davant mateix. Llavors va recordar que no sabia la contrasenya.

—Pica-pica de llimona… —va provar.

La gàrgola no es va moure.

—Està bé —va dir el Harry mirant-se-la—. Gota de Pera. Mmm… Vareta de Regalèssia. Bales Bronzidores. Drooble, el Millor Xiclet per Fer Bombolles. Caramels de Tots els Gustos de Bertie Bott… Ah, no, a ell no li agraden, oi? Va, obre’t d’una vegada! —va dir enfadat—. De veritat que l’he de veure. És urgent!

La gàrgola restava immòbil.

El Harry li va donar una patada, i només en va treure un dolor intens al dit gros del peu.

—Granotes de Xocolata! —va cridar enfurismat, saltant a peu coix—. Plomes de Caramel! Crocant de cuca!

La gàrgola va reviure i es va apartar. El Harry no s’ho creia.

—Crocant de cuca? —va dir al·lucinat—. Només feia broma…

Es va esmunyir ràpidament pel forat de la paret i va trepitjar la base d’una escala de cargol de pedra que el va conduir a poc a poc cap a dalt, mentre darrere seu les portes es tancaven. Poc després va arribar al replà de l’escala on hi havia una porta de roure polit, amb un picaporta de llautó.

A l’altre costat de la porta se sentien unes veus. Va saltar de l’escala mòbil i es va quedar un moment sense saber què fer, escoltant.

—Dumbledore, em temo que no veig quina relació hi pot haver, no ho veig en absolut! —era la veu de Cornelius Fudge, el conseller d’Afers Màgics—. El Ludo diu que el més probable és que la Berta es perdés. Reconec que a hores d’ara ja l’hauríem d’haver trobat, però tant és, no hi ha cap evidència de segrest, Dumbledore, cap ni una. I miri que relacionar la seva desaparició amb la de Barty Mauch!

—I què pensa que li pot haver passat al Barty Mauch, senyor conseller? —va fer la veu enrogallada del Murri.

—Jo hi veig dues possibilitats, Alastor —va dir Fudge—. O bé el Mauch finalment s’ha ensorrat… Més que probable, suposo que hi estareu d’acord, si tenim en compte el seu historial… Si ha perdut l’oremus ara pot estar passejant-se per qualsevol lloc…

—Doncs deu estar passejant a una velocitat increïble, Cornelius —va dir el Dumbledore, serè.

—O bé… Ehem… —Fudge semblava incòmode—. Em reservo el dret a pronunciar-me fins que no hagi vist el lloc on el van trobar, però dieu que va ser just passat el carruatge de Beauxbatons? Dumbledore, sap què és aquella dona?

—Considero que és una directora molt capacitada… I una excel·lent ballarina —va dir el Dumbledore, tranquil.

—Però Dumbledore! —va exclamar Fudge, enfadat—. Vol dir que no l’està prejutjant i afavorint-la una mica a causa del Hagrid? No tots són inofensius… Si és que es pot dir que el Hagrid és inofensiu, amb aquesta fixació que té pels monstres…

—Sospito tant de Madame Maxime com del Hagrid —va dir el Dumbledore sense perdre la calma—. Però penso que és possible que sigui vostè qui tingui prejudicis, Cornelius.

—Que podríem deixar estar aquesta discussió? —es va queixar el Murri.

—Sí, sí, millor que baixem al bosc —va dir Fudge impacient.

—No, no ho dic per això —va dir el Murri—. És que el Potter us vol parlar, Dumbledore. És darrere la porta.





30. El Pensiu


La porta del despatx es va obrir.

—Bon dia, Potter —va dir el Murri—. Passi, passi.

El Harry va entrar. Ja havia estat al despatx del Dumbledore una vegada; era una habitació circular espectacular. A les parets hi havia penjats quadres d’antics directors i directores de Hogwarts; tots dormien respirant profundament.

Cornelius Fudge estava dret al costat de l’escriptori del Dumbledore amb la seva capa de ratlles de sempre. A la mà hi tenia el barret de bolet verd llimona.

—Harry! —va dir, jovial, avançant cap a ell—. Com estàs?

—Bé —va mentir el Harry.

—Justament parlàvem de la nit en què el senyor Mauch va aparèixer als jardins —va dir Fudge—. Oi que el vas trobar tu?

—Sí —va respondre el Harry. I, conscient que era absurd fer veure que no havia sentit la conversa, va afegir—: Però a Madame Maxime no la vaig veure per enlloc, i no és que sigui precisament petiteta.

Darrere Fudge, al Dumbledore li van brillar els ulls amb un somriure.

—Bé, sí… —va dir Fudge, mig avergonyit—. Harry, estàvem a punt d’anar a estirar les cames al bosc, si no et fa res… Potser hauries de tornar a classe…

—Volia parlar amb vostè, professor Dumbledore va dir ràpidament el Harry, mirant el Dumbledore, que li va tornar una mirada ràpida i penetrant.

—Espera’m aquí, Harry —va dir ell—. No trigarem gaire a inspeccionar el lloc de l’incident.

Van sortir tots en silenci deixant el Harry al despatx i van tancar la porta. Uns minuts després el Harry va sentir la coixesa del Murri que s’allunyava pel corredor de sota. Va mirar al seu voltant.

—Hola Fawkes —va dir.

Fawkes, el fènix del professor Dumbledore, estava dret a la seva perxa daurada, vora la porta. Era de la mida d’un cigne, amb un plomatge daurat i escarlata magnificent. Va arrufar la cua i va parpellejar simpàticament cap al Harry.

El Harry va seure en una cadira davant de l’escriptori del Dumbledore. Durant una estona va estar mirant-se els antics directors que roncaven als quadres mentre pensava en la conversa que acabava de sentir i es palpava la cicatriu. Ja no li feia mal.

Se sentia molt més tranquil ara que era al despatx del Dumbledore i sabia que aviat li podria explicar el somni. Va mirar-se la paret que tenia al davant. Damunt d’una lleixa hi havia el Barret que Tria, vell i espellifat. Al costat hi havia una urna de vidre que contenia una espasa de plata magnífica amb uns robins enormes incrustats al mànec que el Harry recordava haver tret del Barret que Tria quan feia segon. L’espasa havia estat propietat de Nícanor Gryffindor, el fundador de la residència del Harry. Se la va quedar mirant absort, recordant com havia arribat a les seves mans quan creia que tot estava perdut; i llavors es va fixar en una taca de llum platejada, tremolosa, que hi havia sobre l’urna. Va buscar d’on venia. De l’escletxa que deixava la porta mal ajustada d’un armari negre que tenia al darrere sortia una llum que lluïa amb una brillantor de color blanc platejat. El Harry s’ho va pensar, va mirar el Fawkes, es va aixecar, va creuar el despatx fins a l’armari i va obrir la porta.

Dins hi havia una bacina de pedra plana voltada d’un baix relleu molt estrany consistent en jeroglífics i símbols que el Harry no comprenia. La llum platejada provenia del contingut de la bacina, que no s’assemblava a res que el Harry hagués vist abans. No podia dir si la substància era líquida o gasosa, tan sols que era d’un color blanc argentat brillant i que no s’estava quieta. La superfície es va arrufar com fa l’aigua per efecte del vent i després es va dividir i es va quedar flotant com si fos un núvol. Semblava llum liquada, o vent solidificat; el Harry no acabava de decidir-se.

La volia tocar, descobrir quin tacte tenia, però gairebé quatre anys d’experiència en el món màgic li havien ensenyat que ficar la mà en un recipient amb una substància desconeguda era una acció arriscada, així que va treure la vareta, va mirar nerviós al seu voltant, va tornar a mirar la substància de la bacina i la va tocar amb la vareta. La matèria platejada es va arremolinar.

El Harry va ficar el cap dins l’armari. La substància s’havia tornat transparent; semblava de vidre. Va mirar a l’interior de la bacina esperant veure’n el fons… I, en lloc d’això, sota la misteriosa substància va veure una gran sala; una gran sala que veia des d’una finestra circular oberta al sostre.

La sala estava pobrament il·luminada; el Harry va pensar que devia estar soterrada perquè no tenia finestres i la llum provenia només d’unes torxes similars a les que hi havia a Hogwarts. Inclinant el cap de manera que el nas li va quedar a dos dits de la substància cristal·lina, va veure que a la sala hi havia un munt de bruixes i bruixots asseguts en bancs a diferents alçades al voltant de les quatre parets de la sala. Al bell mig hi havia una cadira buida que tenia un aire amenaçador. Estava proveïda de cadenes, com si els que hi seiessin haguessin de ser-hi lligats. On era aquella sala? Estava convençut que no era a Hogwarts; mai havia vist una sala com aquella al castell. A més, a gent que hi havia eren adults, i el Harry sabia que a Hogwarts no hi havia tants professors. El Harry va pensar que semblava que estiguessin esperant alguna cosa perquè, tot i que només els veia la punta del barret punxegut, tots miraven en la mateixa direcció i ningú parlava.

Com que la bacina era circular i la sala quadrada, el Harry no veia què passava a les cantonades, així que s’hi va acostar més, va inclinar el cap per mirar de veure-hi millor…

Va tocar l’estranya substància amb la punta del nas.

El despatx del Dumbledore va trontollar i el Harry va caure dins la substància misteriosa de la bacina…

Però no va tocar la pedra del fons, sinó que va començar a caure dins una matèria negra i freda com el gel; se sentia com si l’hagués xuclat un remolí…

I, de sobte, es va trobar assegut en un dels bancs al fons de la sala que havia estat mirant, un banc que estava elevat per sobre dels altres. Va mirar el sostre esperant veure la finestra circular per la qual havia estat observant, però allà no hi havia altra cosa que pedra massissa.

El Harry va mirar al seu voltant amb la respiració accelerada. Ni un sol dels bruixots que hi havia a la sala (i això que eren com a mínim dos-cents) el mirava. Ningú semblava haver-se adonat que un noi de catorze anys acabava de caure del sostre i se’ls havia unit. El Harry es va girar cap al bruixot que tenia al costat i va deixar anar un crit de sorpresa que va reverberar en la sala silenciosa.

Estava assegut al costat de l’Albus Dumbledore.

—Professor Dumbledore! —va exclamar amb un xiu-xiu sufocat—. Ho sento… No volia… Estava mirant la bacina que té a l’armari i… On som?

Però el Dumbledore el va ignorar completament. Com tots els altres bruixots que hi havia als bancs, mirava cap a la cantonada oposada de la sala, on hi havia una porta.

El Harry es va mirar el Dumbledore desconcertat, va mirar la munió de gent que l’envoltava en silenci, i va tornar a mirar el Dumbledore. I aleshores ho va entendre…

Al Harry ja li havia passat un cop allò de trobar-se en un lloc on ningú el podia veure ni sentir. Aquella vegada havia caigut dins les pàgines d’un diari encantat i s’havia trobat immers en els records que algú hi havia dipositat anys enrere… I va pensar que ara li devia haver passat alguna cosa similar.

El Harry va alçar la mà dreta, va dubtar, i finalment la va agitar davant els nassos del Dumbledore. El Dumbledore no es va girar per mirar el Harry, no va fer cap moviment; ni tan sols va pestanyejar. I allò, li va semblar al Harry, tancava el tema. En circumstàncies normals el Dumbledore no l’hauria ignorat d’aquella manera, així que es trobava dins els records d’algú i aquell no era el Dumbledore actual. Però no podia haver passat gaire temps… El Dumbledore que s’asseia al seu costat tenia els cabells argentats igual que el Dumbledore que havia vist feia una estona. On es trobaven? Què estaven esperant tots aquells bruixots?

El Harry va mirar al seu voltant més detingudament. Era gairebé segur que la sala, tal com havia sospitat des de dalt, estava soterrada. Va pensar que semblava més aviat una masmorra que una sala. Hi regnava una atmosfera depriment i desagradable; a les parets no hi havia cap quadre, cap tipus d’ornament, tan sols les fileres de bancs escalades, col·locats de manera que tots els ocupants tinguessin una bona vista de la cadira amb cadenes als braços.

Abans que pogués arribar a cap conclusió sobre la mena de lloc on es trobava, el Harry va sentir uns passos. La porta que hi havia a la cantonada es va obrir i li va semblar que entraven tres persones… Però, en realitat, era un home flanquejat per dos demèntors.

Al Harry se li va fer un nus a l’estómac. Els demèntors, uns éssers de gran alçada que anaven encaputxats, s’arrossegaven lentament cap a la cadira que hi havia al centre de la sala agafant l’home pels braços amb les seves mans de mort llefiscoses. L’home que anava entre els dos demèntors semblava que estigués a punt de desmaiar-se, cosa que el Harry comprenia perfectament… Els demèntors no li podien fer res perquè allò era una situació passada, però el Harry recordava perfectament els seus poders. La gent dels bancs va recular una mica. Els demèntors van asseure l’home a la cadira i van marxar de la sala amb un cop de porta.

El Harry va mirar l’home que ara ocupava la cadira central i va veure que era el Karkaroff.

A diferència del Dumbledore, el Karkaroff semblava molt més jove; encara no li havien sortit cabells blancs al cap ni a la barba de boc. No portava l’abric de pell sinó un vestit de bruixot espellifat. Estava tremolant. De sobte les cadenes de la cadira van deixar anar una resplendor daurada, li van pujar pels braços com a serps i el van deixar lligat.

—Igor Karkaroff —va dir una veu seca a l’esquerra del Harry. Es va tombar i va veure que el senyor Mauch s’aixecava del centre del banc que tenia al costat. Els cabells del Mauch eren foscos, tenia la cara molt menys arrugada i se’l veia enèrgic i serè—. Us han portat d’Azkaban perquè declareu davant el Tribunal Superior de la Màgia. Ens heu donat a entendre que posseíeu informació rellevant per a nosaltres.

El Karkaroff es va estirar tant com les cadenes que el lligaven fortament l’hi van permetre.

—En efecte, senyor —va dir i, tot i que li tremolava la veu de por, mantenia aquell to adulador que el caracteritzava—. Desitjo col·laborar amb la Conselleria. Desitjo ser útil als seus propòsits. Sé que la Conselleria està intentant… intentant acorralar els seguidors del Senyor de les forces del mal que queden en llibertat. I jo… I jo desitjo assistir-vos en la mesura de les meves possibilitats…

Un murmuri va recórrer els bancs. Alguns bruixots es miraven el Karkaroff amb interès, d’altres amb evident desconfiança. De sobte, el Harry va sentir clarament que algú que estava assegut a l’altra banda del Dumbledore deia amb una veu ronca que li era familiar:

—Hipòcrita.

El Harry es va inclinar per poder veure qui hi havia al costat del Dumbledore. L’home que havia parlat era l’Ull-foll Murri… Tot i que tenia un aspecte molt diferent de com ell l’havia conegut. No tenia cap ull màgic, sinó dos ulls normals. Tots dos ulls es miraven el Karkaroff amb una profunda aversió.

—El Mauch el deixarà anar —li va murmurar el Murri al Dumbledore—. Han fet un pacte. Sis mesos em va costar enxampar-lo, i ara el Mauch el deixarà anar si li dóna prou noms. El que hauríem de fer és prendre’n nota i llençar-lo de nou als demèntors.

El Dumbledore va arrufar el seu llarg nas tort en senyal de reprovació.

—Ai, me n’oblidava… No us agraden els demèntors, oi, Dumbledore? —va dir el Murri amb un somriure sardònic.

—La veritat és que no —va dir el Dumbledore plàcidament—. Fa temps que penso que la Conselleria s’equivoca en aliar-se amb uns éssers així.

—Però la púrria aquesta… —va dir el Murri en veu baixa.

—Karkaroff, ens vau prometre noms —va dir el Mauch—. Us escoltem.

—Heu de comprendre —es va apressar a dir el Karkaroff— que «aquell a qui no hem d’anomenar» actuava sempre en el màxim secret. No volia que coneguéssim… Em refereixo als seus seguidors; i aprofito per manifestar-vos com em penedeixo d’haver estat mai un d’ells…

—Seguiu —va dir el Mauch amb desdeny.

—No volia que coneguéssim els noms dels nostres companys… Només ell ens coneixia a tots.

—Una bona precaució, sens dubte destinada a evitar que algú com tu, Karkaroff, els pogués delatar a tots —va murmurar el Murri.

—Però tot i així afirmeu conèixe’n alguns va dir el Mauch.

—Sí, sí —va dir el Karkaroff sense alè—. I eren seguidors de pes. Gent que vaig veure que acudia a la seva crida amb els meus propis ulls. I us dono aquesta informació com a mostra que renuncio a ell totalment i absolutament i que tinc uns remordiments tan grans que…

—Els noms —el va tallar el Mauch.

El Karkaroff va respirar fondo.

—Antonin Dolohov —va dir—. El… el vaig veure torturar innombrables muggles i… i gent que no feia costat al Senyor de les forces del mal.

—Oh, i tant que el vas veure… Tu l’ajudaves —va murmurar el Murri.

—El Dolohov ja el tenim —va dir el Mauch—. El vam capturar poc després que a vós.

—Ah, sí? —va fer el Karkaroff amb uns ulls com taronges—. Me n’alegro!

Però no ho semblava gens. El Harry es va adonar que allò l’havia destarotat. Un dels seus noms no li servia de res.

—Cap altre? —va dir el Mauch impassible.

—Sí… Hi havia el Rosier —va dir el Karkaroff ràpidament—. L’Evan Rosier.

—El Rosier és mort —va dir el Mauch—. A ell també el vam localitzar poc després que a vós. Va preferir lluitar en lloc d’entregar-se i va morir en el combat.

—Però abans es va endur un tros de mi —va xiuxiuejar el Murri. El Harry es va tornar a girar per mirar-lo i va veure com assenyalava al Dumbledore el tros de nas que li faltava.

—S’ho mereixia! —va dir el Karkaroff, molt espantat. El Harry va començar a témer que cap dels seus noms fos d’utilitat per a la Conselleria. El Karkaroff va mirar de reüll la porta, rere la qual sens dubte hi havia els demèntors esperant.

—Algú més? —va preguntar el Mauch.

—Sí! —va fer el Karkaroff—. Els Travers, que van participar en l’assassinat dels McKinnons! El Mulciber, que es va especialitzar a fer el Malefici Imperatiu i va forçar un munt de gent a fer coses horribles! El Rookwood, que era un espia i passava informació a «aquell a qui no hem d’anomenar» de dins mateix de la Conselleria!

El Harry es va adonar que aquell cop el Karkaroff havia fet diana. Tots els espectadors van començar a murmurar.

—El Rookwood? —va repetir el Mauch, i va fer un gest a una bruixa que tenia al davant perquè comencés a escriure L’Augustus Rookwood, del Departament de Misteris?

—Efectivament —va dir el Karkaroff ansiós—. Crec que tenia una xarxa de bruixots ben situats, tant dins com fora de la Conselleria, que reunien informació…

—Però els Travers i el Mulciber ja els coneixíem —va dir el senyor Mauch—. Molt bé, Karkaroff. Si això és tot, tornareu a Azkaban mentre prenem la decisió…

—Espereu! —va cridar el Karkaroff, desesperat—. Espereu, en tinc més!

El Harry va notar que suava; la seva pell blanca contrastava enormement amb el negre dels cabells i la barba.

—L’Snape! —va cridar—. El Severus Snape!

—L’Snape va ser absolt per aquest tribunal —va dir el Mauch fredament—. Albus Dumbledore va respondre d’ell.

—No! —va xisclar el Karkaroff, tensant les cadenes que el lligaven a la cadira—. Els asseguro que Severus Snape és un Cavaller de la Mort!

El Dumbledore s’havia posat dret.

—Ja vaig declarar sobre aquest afer en el seu dia —va dir serenament—. Efectivament, Severus Snape va ser Cavaller de la Mort. Però es va passar al nostre bàndol abans de la caiguda de Lord Voldemort i va ser el nostre espia posant en perill la seva vida. En aquests moments ell és tan Cavaller de la Mort com ho pugui ser jo.

El Harry es va girar per mirar l’Ull-foll Murri, que feia cara d’escèptic.

—Molt bé, Karkaroff —va dir el Mauch—, la vostra aportació ens ha estat d’ajuda. Revisaré el vostre cas. Mentrestant, tornareu a Azkaban…

La veu del senyor Mauch es va apagar. El Harry va mirar al seu entorn; la masmorra s’esvaïa com si fos de fum; tot es desdibuixava, només veia el seu cos, tota la resta girava al seu voltant en la foscor…

Però de sobte la masmorra va tornar. El Harry es trobava en un seient diferent; continuava al banc més alt, però ara era a l’esquerra del Mauch. L’atmosfera que l’envoltava era molt diferent; relaxada, fins i tot alegre. Els bruixots que hi havia a la sala parlaven tan animadament que gairebé semblava que fossin en un esdeveniment esportiu. Una bruixa que hi havia als bancs de l’altra banda de la sala va cridar l’atenció del Harry. Tenia els cabells rossos, curts, portava un vestit de color magenta i llepava la punta d’una ploma de color verd cridaner. No hi havia dubte que era la Rita Skeeter, més jove. El Harry va mirar al seu voltant; tornava a tenir el Dumbledore al costat, amb un vestit diferent. El senyor Mauch semblava més cansat i d’alguna manera més agressiu i demacrat… El Harry ho va entendre: era un altre record, d’un dia diferent… D’un altre judici.

La porta del fons es va obrir i el Ludo Gepp va entrar a la sala.

Però no era aquell Ludo Gepp decandit que ell coneixia, sinó un Ludo Gepp clarament en la cresta de la seva carrera esportiva. Encara no s’havia trencat el nas; era alt, prim i musculós. El Gepp es va asseure nerviós a la cadira de les cadenes, però no el van lligar com havien fet amb el Karkaroff i potser aquest detall li va donar el coratge necessari per mirar la gent que l’envoltava, saludar-ne un parell i fins i tot somriure una mica.

—Ludo Gepp, us trobeu davant del Tribunal Superior de la Màgia per respondre dels càrrecs que us relacionen amb l’activitat dels Cavallers de la Mort —va dir el senyor Mauch—. Ja hem sentit els testimonis de la fiscalia i estem a punt de pronunciar veredicte. Voleu afegir alguna cosa a la vostra declaració abans que dictem sentència?

El Harry no s’ho podia creure: El Ludo Gepp, Cavaller de la Mort?

—Bé… —va dir el Gepp amb un somriure matusser—. Només que sé que m’he comportat com un idiota…

Un quants bruixots van somriure amb indulgència, però el senyor Mauch no compartia aquell sentiment. Es mirava el Gepp amb antipatia.

—Mai has dit res de tan encertat, noi —va murmurar algú al costat del Dumbledore secament. El Harry va treure el cap i va veure-hi el Murri de nou—. Si no sabés que sempre ha estat una mica curt, hauria dit que alguna d’aquelles bales li havia afectat el cap…

—Ludovic Gepp, ha quedat provat davant d’aquest Tribunal que vau passar informació a seguidors de Lord Voldemort —va dir el senyor Mauch—. Per aquest delicte, suggereixo una pena de presó a Azkaban de no menys de…

El senyor Mauch no va poder acabar la frase perquè es va alçar un clam en contra seva. Alguns dels bruixots que estaven asseguts als bancs es van aixecar fent gestos de reprovació amb el cap i fins i tot amb el puny.

—Però si ja us ho he explicat! Jo no ho sabia! —va exclamar el Gepp molt seriós per sobre el murmuri de la gent, amb els ulls molt oberts—. No en tenia ni idea! El Rookwood era un vell amic del meu pare… Mai em va passar pel cap que pogués estar de banda de l’Innominable! Jo creia que estava recollint informació per als nostres! El Rookwood em va prometre que m’aconseguiria una feina a la Conselleria per després, per quan deixi de jugar a quidditch… És evident que no em puc passar la vida rebent bales, oi?

La gent va riure.

—La decisió serà sotmesa a votació —va anunciar el senyor Mauch, impassible. Es va girar cap a la banda dreta de la masmorra—. Aquells membres del jurat que siguin partidaris de la pena de presó, sisplau, que alcin les mans.

El Harry es va girar cap al jurat. Ningú no va alçar la mà. Molts dels bruixots que hi havia als bancs del voltant van aplaudir. Una de les bruixes del jurat es va aixecar.

—Sí? —va grunyir el senyor Mauch.

—Ens agradaria felicitar el senyor Gepp per la seva esplèndida actuació en el partit de quidditch de dissabte passat que va enfrontar la selecció d’Anglaterra a la de Turquia —va dir la bruixa, esbufegant.

El senyor Mauch es va posar furiós. La gent va aplaudir; el Gepp es va alçar de la cadira i va fer una reverència al públic, somrient.

—Nauseabund —va deixar anar el senyor Mauch a mitja veu quan el Gepp sortia de la masmorra—. Que el Rookwood li donaria feina… El dia que el Ludo Gepp entri a la Conselleria serà un dia negre per a tots nosaltres…

I la masmorra es va tornar a dissoldre. Quan va tornar, el Harry va mirar al seu entorn. El Dumbledore i ell encara eren asseguts al costat del senyor Mauch, però l’ambient general no podia ser més diferent. Regnava un silenci absolut que només destorbaven els sanglots d’una bruixa prima d’aspecte fràgil que es tapava la boca amb un mocador amb les mans tremoloses, asseguda al costat del senyor Mauch. El Harry va alçar la vista cap a ell i va veure que estava encara més demacrat i que li havien sortit molts cabells blancs. A la templa li tremolava una vena.

—Que entrin —va ordenar, i la seva veu va ressonar per tota la masmorra.

La porta de la cantonada del fons es va tornar a obrir. Aquest cop van entrar sis demèntors flanquejant un grup de quatre persones. El Harry es va adonar que la gent dels bancs es girava per mirar el senyor Mauch. Alguns es van posar a xiuxiuejar.

Els demèntors van fer seure les quatre persones a les quatre cadires amb cadenes que hi havia aquell dia al centre de la masmorra. El primer era un home corpulent que es mirava impassible el senyor Mauch; el segon, un home prim i nerviós que repassava el públic amb la mirada; també hi havia una dona amb els cabells espessos i lluents i unes grans parpelles que s’asseia a la cadira com si fos un tron, i un noi que no devia haver fet els vint anys i que estava petrificat. El noi tremolava de por, els cabells color de palla li queien per damunt la cara de pell pigada i color lletós. La bruixeta que hi havia al costat del Mauch va començar a balancejar-se al seient, ofegant-se els sanglots amb el mocador.

El Mauch es va aixecar. Es va mirar els quatre acusats amb una expressió d’autèntic odi a la cara.

—Us trobeu davant del Tribunal Superior de la Màgia —va dir amb veu clara— per ser jutjats per un crim atroç…

—Pare… —va dir el noi dels cabells color de palla—. Pare, sisplau…

—… com pocs s’han sentit en aquesta sala —va dir el Mauch alçant la veu, ofegant la del seu fill—. El ministeri fiscal ja ha presentat les proves que us acusen de capturar un auror, Frank Longbottom, i sotmetre’l al Malefici Imperatiu creient que tenia coneixement del parador actual del vostre mestre i senyor, «aquell a qui no hem d’anomenar»…

—Pare, sóc innocent! —va cridar el noi encadenat a la cadira—. Sóc innocent, t’ho prometo, pare; no em tornis a enviar als demèntors…

—A més a més, se us acusa —va rugir el senyor Mauch— de fer el Malefici Imperatiu a la dona de Frank Longbottom en veure que no obteníeu la informació que buscàveu. Aquesta acció formava part d’un pla per fer retornar «aquell a qui no hem d’anomenar» al poder i així continuar amb les activitats criminals que és de suposar dúieu a terme abans de la seva caiguda. Així que demano al jurat…

—Mare! —va cridar el noi al centre de la sala, i la bruixeta fràgil que hi havia al costat del Mauch va plorar encara més fort i va tornar a balancejar-se al seient—. Mare, atura’l! Sóc innocent!

—Així que demano als membres del jurat —va cridar el senyor Mauch— que alcin la mà si creuen, com jo crec, que aquests crims s’han de castigar amb una pena de cadena perpètua a Azkaban.

Totes les bruixes i els bruixots del tribunal van alçar la mà a l’uníson. La gent que assistia al judici es va posar a aplaudir com ho havia fet el dia del Gepp, però aquell cop amb una expressió de triomf salvatge a la cara. El noi es va posar a xisclar.

—Mare, no! Sóc innocent, sóc innocent! Jo no en sabia res! No deixis que em torni a enviar allà!

Els demèntors van entrar a la sala arrossegant els peus. Els tres companys del noi es van aixecar en silenci; la dona de les grans parpelles es va girar cap al Mauch i va cridar:

—Mauch, el Senyor de les forces del mal tornarà al poder! Tanca’ns a Azkaban, és igual, nosaltres l’esperarem! Tornarà al poder i vindrà a buscar-nos, i ens recompensarà més que a qualsevol altre dels seus seguidors perquè només nosaltres li hem estat fidels! Només nosaltres l’hem anat a buscar!

El noi intentava lluitar contra els demèntors, però el Harry veia que el seu poder devastador el començava a afectar. La gent en feia escarni. Alguns s’havien alçat. La dona sortia de la sala amb pas decidit i el noi continuava lluitant.

—Sóc el teu fill! —va cridar al Mauch—. Sóc el teu fill!

—Tu no ets el meu fill! —va replicar el senyor Mauch amb foc als ulls—. Jo no en tinc cap, de fill!

La bruixeta fràgil que tenia al costat va deixar anar un crit sufocat i es va desplomar al seient. S’havia desmaiat. El Mauch no se’n va adonar.

—Endueu-vos-els! —va rugir als demèntors, esquitxant saliva—. Endueu-vos-els, i que es podreixin a Azkaban!

—Pare! Pare! Jo no hi vaig participar! No! Pare, sisplau!

—Harry, crec que és hora que tornem al meu despatx —li va dir una veu suau a cau d’orella.

El Harry es va sobresaltar. Va mirar a un costat, i després a l’altre.

A la dreta tenia un Albus Dumbledore que mirava com els demèntors s’enduien el fill del Mauch; i a l’esquerra tenia un Albus Dumbledore que se’l mirava a ell.

—Segueix-me —va dir el Dumbledore que tenia a l’esquena, que li va posar la mà sota el colze. El Harry va sentir que s’enlairava; la masmorra es va esvair; durant uns moments tot va ser negre i aleshores es va sentir com si hagués fet una tombarella a càmera lenta perquè va caure dret, envoltat de la llum del sol encegadora que il·luminava el despatx del Dumbledore. Davant seu, la bacina de pedra centellejava dins l’armari i al seu costat hi havia l’Albus Dumbledore.

—Professor —va dir el Harry—, sé que no hauria hagut de… No era la meva intenció… La porta de l’armari estava mig oberta i…

—Ho entenc —va dir el Dumbledore. Va agafar la bacina, la va deixar sobre la polida superfície de l’escriptori i es va asseure a la seva cadira. Va fer un gest al Harry perquè ocupés la cadira del davant.

El Harry el va obeir, contemplant la bacina. La substància tornava a ser del color blanc argentat original i onejava sota la seva atenta mirada.

—Què és? —va preguntar el Harry tremolant.

—Això? És un Pensiu —va dir el Dumbledore—. De vegades em passa que els pensaments i els records em saturen el cap. Segur que a tu també t’ha passat.

—Mmm… —va fer el Harry, que en realitat no havia tingut mai aquella sensació.

—En aquests moments —va continuar el Dumbledore assenyalant la bacina—, uso el Pensiu. L’únic que s’ha de fer és buidar els pensaments del cap com si fos un sifó, vessar-los a la bacina i examinar-los a voluntat. D’aquesta manera és més fàcil veure’n les pautes i els lligams.

—Vol dir que… això que hi ha són els seus pensaments? —va preguntar el Harry, mirant-se la substància blanca que s’arremolinava a la bacina.

—Exactament —va dir el Dumbledore—. Mira.

El Dumbledore es va treure la vareta de la butxaca i en va introduir la punta als seus cabells, prop de la templa. Quan va treure la vareta semblava que hi pengessin uns cabells… Però aleshores el Harry es va adonar que es tractava d’un fil centellejant de la mateixa substància estranya de color blanc argentat que omplia el Pensiu. El Dumbledore va posar el pensament que li acabava de venir al cap a la bacina i el Harry va veure sorprès la seva pròpia cara fent voltes a la superfície.

El Dumbledore va agafar el Pensiu amb les dues mans i el va arremolinar com hauria fet un cercador d’or amb el sedàs… El Harry va veure que la seva cara es transformava a poc a poc en la de l’Snape, que va obrir la boca i va parlar cap al sostre, amb la veu ressonant una mica per les parets: «Està tornant… La del Karkaroff també… Cada dia és més forta i nítida…».

—Una relació que podia haver establert sense ajuda —va dir el Dumbledore amb un sospir—, però tant és. —Va alçar la vista cap al Harry per sobre les ulleres de mitja lluna. El Harry es mirava bocabadat l’Snape, que seguia fent tombs a la bacina—. Estava fent servir el Pensiu quan ha arribat el senyor Fudge i l’he hagut de desar de pressa. No dec haver tancat bé la porta. És normal que t’hagi cridat l’atenció.

—Perdoni —va murmurar el Harry.

El Dumbledore va fer un gest amb el cap.

—La curiositat no és un pecat —va dir—. Però ha d’anar acompanyada de prudència… Oh, és clar…

Arrufant lleugerament el front, va descarregar més pensaments a la bacina. Immediatament en va sortir la figura d’una noia rabassuda d’expressió malhumorada que devia tenir uns setze anys. La figura es va posar a girar lentament amb els peus dins la substància sense parar la més mínima atenció al Harry o al professor Dumbledore. Quan va parlar, la seva veu va ressonar igual que ho havia fet la de l’Snape, com si vingués de les profunditats de la bacina: «Professor Dumbledore, m’ha fet un embruix perquè li he dit que el vaig veure dijous passat petonejant-se amb la Florence darrere els hivernacles…».

—Però, Berta —va dir el Dumbledore apesarat, alçant la vista cap a la noia que ara feia voltes en silenci—, per què els vas seguir?

—Berta? —va murmurar el Harry, i també va alçar la vista—. Aquesta és… era la Berta Noca?

—Sí —va dir el Dumbledore, afegint més pensaments a la bacina; la Berta es va perdre entre els altres pensaments i tots es van tornar opacs i platejats de nou—. Aquesta era la Berta tal com la recordo de l’època que era a l’escola.

La llum argentada del Pensiu va il·luminar-li la cara i el Harry es va sorprendre de veure com n’estava, de vell. Sabia perfectament que el Dumbledore tenia un munt d’anys, però per algun motiu mai havia pensat que fos vell.

—I bé, Harry —va dir el Dumbledore serenament—, abans que et perdessis en els meus pensaments, crec que em volies dir alguna cosa…

—Sí —va dir el Harry—. Fa no res era a classe de Futurologia i… ehem… M’he quedat adormit.

Es va aturar aquí, pensant que potser el renyaria, però el Dumbledore es va limitar a dir:

—Comprensible. Continua.

—Doncs que he tingut un somni —va dir el Harry—. Un somni en què apareixia Lord Voldemort. Estava torturant Cuapelada… Sap qui és Cuapelada?

—I tant que ho sé —es va afanyar a dir el Dumbledore—. Sisplau, continua.

—Voldemort ha rebut una carta amb un mussol. I aleshores ha dit alguna cosa com que la relliscada de Cuapelada havia estat reparada. Ha dit que havia mort algú. I aleshores ha dit que a Cuapelada ja no se’l menjaria la serp. És que tenia una serp al costat de la butaca. Ha dit… ha dit que la serp se’m menjaria a mi, en lloc de menjar-se’l a ell. Llavors li ha fet el Malefici Imperatiu a Cuapelada… I la cicatriu m’ha començat a cremar —va explicar el Harry—. M’ha despertat de tant de mal que em feia.

El Dumbledore no va dir res, es va limitar a mirar-lo.

—Mmm… Això és tot —va dir el Harry.

—Interessant —va dir el Dumbledore en veu baixa—. Molt interessant. T’ha fet mal la cicatriu algun altre dia, a part del dia que et va despertar l’estiu passat?

—No… Però com sap que em va despertar un dia, l’estiu passat? —va preguntar el Harry, sorprès.

—Tu no ets l’únic que s’escriu amb el Sirius —va dir el Dumbledore—. Jo també he estat en contacte amb ell. Vaig ser jo qui li va suggerir que s’amagués a la cova de les muntanyes.

El Dumbledore es va aixecar i va començar a passejar amunt i avall rere l’escriptori. De tant en tant es posava la vareta a la templa, es treia un altre pensament platejat i el deixava al Pensiu. Els pensaments que hi havia es van posar a girar tan ràpid que el Harry no els podia distingir; s’havien convertit en una taca de color boirosa.

—Professor Dumbledore? —va fer el Harry, uns minuts després.

El Dumbledore es va aturar i se’l va mirar.

—Disculpa’m —va dir, i es va tornar a asseure davant l’escriptori.

—Sap…? Sap per què em fa mal la cicatriu?

El Dumbledore se’l va mirar fixament un instant i aleshores va dir:

—Tinc una hipòtesi, però no és res més que això… Crec que la cicatriu et fa mal quan Lord Voldemort és a prop teu, i quan li agafa algun atac de fúria particularment intens.

—Però… Per què?

—Perquè tu i ell esteu connectats pel malefici que va fallar —va respondre el Dumbledore—. La teva cicatriu és especial.

—Així que creu que… que el somni… va passar de veritat?

—És possible —va dir el Dumbledore—. Fins i tot probable. Harry… Vas veure Voldemort?

—No —va dir el Harry—. Només vaig veure el respatller de la butaca on seia. És clar que… Tampoc no hi havia res a veure, oi? Perquè no té cos… Però, aleshores, com s’ho va fer per sostenir la vareta…? —va afegir el Harry, pensatiu.

—Exacte. Com? —va murmurar el Dumbledore—. Com s’ho fa?

El Dumbledore i el Harry van estar callats una estona. Amb la mirada perduda en el fons de l’habitació, de tant en tant el Dumbledore es posava la vareta a la templa i afegia un altre pensament de plata brillant al Pensiu, que n’estava ple a vessar.

—Professor Dumbledore —va dir finalment el Harry—, creu que s’està fent fort?

—Voldemort? —va fer el Dumbledore, mirant-se el Harry per sobre el Pensiu amb aquella mirada penetrant que sempre el feia sentir com si el Dumbledore veiés el seu interior d’una manera com no el veia ni el Murri amb el seu ull màgic—. Igual que abans, Harry, només et puc dir el que penso.

El Dumbledore va tornar a sospirar; se’l veia més envellit i preocupat que mai.

—Els anys de l’ascensió de Voldemort al poder —va dir— es van caracteritzar per les desaparicions. La Berta Noca ha desaparegut sense deixar rastre allà on van veure Voldemort per últim cop. El senyor Mauch també ha desaparegut… dins dels mateixos terrenys d’aquesta escola. I hi ha hagut una tercera desaparició, una desaparició que la Conselleria desgraciadament no considera important perquè es tracta d’un muggle. Es deia Frank Bryce i vivia al poble on va néixer el pare de Voldemort; no el veuen des de l’agost. Com veus, a diferència de la majoria dels meus col·legues de la Conselleria, jo llegeixo els diaris dels muggles.

El Dumbledore es va mirar molt seriós el Harry.

—A mi em sembla que aquestes desaparicions estan relacionades. La Conselleria no hi està d’acord, tal com deus haver sentit quan esperaves fora…

El Harry va fer un senyal afirmatiu amb el cap. Es van tornar a quedar callats; ocasionalment, el Dumbledore es treia un pensament del cap. El Harry va pensar que potser era hora de marxar, però la curiositat el va retenir a la cadira.

—Professor Dumbledore? —va tornar a interrompre’l.

—Digues —va fer el Dumbledore.

—Li puc fer una pregunta sobre… sobre un dels judicis que he vist… al Pensiu?

—Digues —va fer el Dumbledore, pesarós—. Vaig assistir a molts judicis, però alguns els recordo amb més claredat que d’altres… En especial ara…

—Recorda el judici en què m’ha trobat? Aquell en què jutjaven el fill del Mauch? Parlaven…? Parlaven dels pares del Neville?

El Dumbledore li va fer una mirada incisiva.

—El Neville no t’ha explicat mai per què viu amb la seva àvia? —va preguntar.

El Harry va fer que no amb el cap, sorprès també de no haver-l’hi preguntat mai, en els quatre anys que feia que es coneixien.

—Sí, parlaven dels pares del Neville —va dir el Dumbledore—. El seu pare era auror, com el professor Murri. Ell i la seva dona van ser torturats amb la intenció que revelessin on s’amagava Voldemort després de perdre els poders.

—Així que estan morts? —va preguntar el Harry amb un fil de veu.

—No —va dir el Dumbledore amb un to amarg que el Harry no li havia sentit mai—, estan bojos. Són a l’Hospital de Malalties i Lesions Màgiques de Sant Mungo. Crec que el Neville els visita amb la seva àvia durant les vacances; però no el reconeixen.

El Harry es va quedar esgarrifat. No ho sabia… En quatre anys, mai s’havia preocupat de preguntar-li res al Neville…

—Els Longbottom eren una gent molt apreciada —va dir el Dumbledore—. Els van atacar després de la caiguda de Voldemort, just quan ja tothom es pensava que havia passat el perill. Aquells atacs van causar una ràbia col·lectiva com mai havia vist. La Conselleria rebia moltes pressions perquè capturés els culpables. Desgraciadament, el testimoni dels Longbottom, a causa del seu estat, no era gaire fiable.

—Així que pot ser que el fill del senyor Mauch fos innocent? —va preguntar el Harry.

El Dumbledore va arronsar les espatlles.

—D’això, no en sé res.

El Harry es va tornar a quedar callat mirant-se la substància del Pensiu. Es moria de ganes de fer dues preguntes més… Però concernien la culpabilitat de gent viva…

—Mmm —va fer—, i el senyor Gepp…

—No se l’ha tornat a acusar de cap activitat relacionada amb les forces del mal —va dir el Dumbledore serenament.

—Entesos —va dir el Harry a l’acte, i es va tornar a mirar la substància que omplia el Pensiu, que s’arremolinava més lentament ara que el Dumbledore havia deixat d’afegir-hi pensaments—. I… mmm…

—El professor Snape tampoc.

El Harry va mirar el Dumbledore als ulls i la pregunta que tenia al cap li va sortir sense que pogués evitar-ho.

—Què el va fer pensar que realment havia deixat de donar suport a Voldemort?

El Dumbledore li va aguantar la mirada uns segons i després va dir:

—Això queda entre el professor Snape i jo.

Aleshores el Harry es va adonar que la conversa s’havia acabat; el Dumbledore no estava enfadat, però havia parlat amb un to concloent que li deia que era hora de marxar. Es va aixecar; el Dumbledore també.

—Harry —el va cridar, quan el Harry ja era a la porta—, et demano que no expliquis a ningú el que saps sobre els pares del Neville. Té dret a explicar-ho ell, quan estigui preparat per fer-ho.

—D’acord —va dir el Harry, i va obrir la porta.

—I…

El Harry es va girar.

El Dumbledore estava dret davant el Pensiu, la llum argentada li il·luminava la cara per sota i encara semblava més vell. Es va mirar el Harry un instant i va dir:

—Que tinguis sort amb la tercera prova.





31. La tercera prova


—El Dumbledore també creu que l’Innominable s’està enfortint de nou? —va murmurar el Ron.

Tot allò que el Harry havia vist al Pensiu, quasi tot el que el Dumbledore li havia dit i ensenyat després, ara ho compartia amb el Ron i l’Hermione i, evidentment, amb el Sirius, a qui el Harry havia enviat un mussol tan bon punt va sortir del despatx del Dumbledore. Aquella nit, el Harry, el Ron i l’Hermione van tornar a quedar-se fins tard a la sala comuna i ho van repassar tot fins que al Harry li va començar a rodar el cap de tant pensar; aleshores va entendre a què es referia el Dumbledore quan parlava de tenir el cap tan ple de pensaments que era un alleujament poder-los expulsar com qui buida una ampolla de sifó.

El Ron va mirar la llar de foc de la sala comuna. Al Harry li va semblar que el Ron tremolava una mica, tot i que aquella nit era més aviat càlida.

—I confia en l’Snape? —va dir el Ron—. Confia de debò en l’Snape, tot i saber que va ser Cavaller de la Mort?

—Sí —va dir el Harry.

L’Hermione havia estat callada durant deu minuts. Seia recolzant el front a les mans mirant-se els genolls. El Harry va pensar que a ella segurament també li hauria anat molt bé tenir un Pensiu.

—La Rita Skeeter… —va deixar anar fluixet.

—Com pots preocupar-te per ella ara? —va dir el Ron incrèdul.

—No em preocupo per ella —va dir l’Hermione amb el cap als genolls—. Només pensava que… recordeu el que em va dir quan érem a Les Tres Escombres? «Sé coses del Ludo Gepp que et posarien els pèls de punta…». Es referia a això. Va cobrir el seu judici, sabia que ell havia passat informació als Cavallers de la Mort. I la Winky també, recordeu? «El senyor Gepp és un bruixot dolent». Al senyor Mauch el devia treure de polleguera que absolguessin el Gepp i en devia parlar a casa seva.

—Sí, però el Gepp va passar la informació sense voler, no?

L’Hermione va arronsar les espatlles.

—I el Fudge creu que va ser Madame Maxime qui va atacar el Mauch? —va preguntar el Ron girant-se cap al Harry.

—Sí —va dir el Harry—. Però només ho diu perquè el Mauch va desaparèixer a prop del carruatge de Beauxbatons.

—No havíem pensat en ella… —va dir el Ron a poc a poc—. I no oblideu que té sang de geganta a les venes, per més que no ho vulgui admetre…

—És clar que no ho vol admetre —va tallar-lo l’Hermione posant els ulls al sostre—. Mira què li va passar al Hagrid quan la Rita va descobrir que la seva mare era geganta. Fixa’t en el Fudge, que la feia culpable tan sols perquè és mig geganta. Prejudicis, no són res més que prejudicis! Jo també diria que sóc de constitució robusta si m’esperés això per dir la veritat…

L’Hermione es va mirar el rellotge.

—No ens hem entrenat gens! —va dir sobresaltada—. Havíem de practicar l’Impediment Jinx! Demà ens hi haurem de posar de valent! Vinga, Harry, has de dormir una mica.

El Harry i el Ron van pujar lentament al dormitori. Mentre es posava el pijama, el Harry es va mirar el llit del Neville. Fidel a la promesa que havia fet al Dumbledore, al Ron i a l’Hermione no els havia explicat res sobre els seus pares. Quan es treia les ulleres per enfilar-se al llit va pensar que dur havia de ser tenir els pares vius però incapaços de reconèixer el seu fill. El Harry rebia mostres d’afecte de la gent només pel fet de ser orfe, però ara, mentre escoltava els roncs del seu company, va pensar que el Neville mereixia aquell afecte molt més que ell. Estirat en la foscor, el Harry va sentir odi per la gent que havia torturat els senyors Longbottom… Va recordar l’escridassada de l’audiència quan els demèntors s’enduien el fill del Mauch i els seus col·legues… Va entendre el que sentia aquella gent… Llavors va recordar la cara pàl·lida del noi que cridava i va adonar-se, amb una esgarrifança, que havia mort un any després…

«El culpable de tot és Voldemort», va pensar el Harry, mirant el cobricel del llit en la foscor. «Tot és culpa de Voldemort…». Era ell qui havia destrossat aquelles famílies, qui havia arruïnat tantes vides…

El Ron i l’Hermione havien d’estudiar per als exàmens, que no s’acabaven fins al mateix dia de la tercera prova, però dedicaven la major part del seu temps i les seves energies a ajudar el Harry a preparar-se.

—No et preocupis —va respondre l’Hermione expeditiva quan el Harry els ho va fer veure i va afegir que no li importava assajar tot sol una estona—. Si més no, traurem Matrícula en Defensa Contra les Forces del Mal, a classe mai no hauríem après tants maleficis…

—És una bona pràctica per quan siguem aurors —va dir el Ron animat tot assajant l’Impediment Jinx amb una abella que havia entrat brunzint a l’habitació i que va quedar clavada flotant en l’aire.

En començar el mes de juny, l’ambient al castell es va tornar de nou exaltat i tens. Tothom volia que arribés el dia de la tercera prova, que seria una setmana abans que acabés el curs. El Harry practicava els maleficis en qualsevol ocasió. Se sentia més capaç d’afrontar aquesta prova que cap de les anteriors. Per difícil i perillosa que fos, el Murri tenia raó: altres vegades ja se n’havia sortit, d’enfrontaments amb éssers monstruosos i obstacles màgics, i aquesta vegada estava avisat, tenia temps per preparar-se de cara al que l’esperava.

Cansada d’enxampar-los per tot arreu, la professora McGonagall els va donar permís per fer servir l’aula de Transfiguració a l’hora de dinar. Aviat va dominar l’Impediment Jinx, un malefici per alentir els atacants fins a aturar-los; el Malefici Destructor, per fer saltar pels aires els obstacles sòlids que li barressin el pas; i l’Embruix Brúixola, una troballa molt útil de l’Hermione que servia perquè la vareta assenyalés el Nord, i així saber si anava en la direcció correcta quan fos dintre el laberint. Tenia problemes, però, amb l’Encís d’Ègida. En principi havia de fer aparèixer una paret invisible al seu voltant per protegir-lo d’encanteris menors; l’Hermione el va posar a prova i el va travessar amb un Malefici Kefafefiga ben col·locat. Després d’allò, el Harry va estar balancejant-se per l’habitació uns minuts fins que l’Hermione va trobar el contrasortilegi en un llibre.

—Però ho fas molt bé —va encoratjar-lo l’Hermione, que anava ratllant els sortilegis que ja havien après de la llista que havia preparat—. Alguns d’aquests sortilegis et seran útils per força.

—Ei, mireu això —va dir el Ron, que mirava els jardins per la finestra—. Què fa el Malfoy?

El Harry i l’Hermione s’hi van acostar. El Malfoy, el Crabbe i el Goyle estaven a l’ombra d’un arbre. Els va semblar que el Crabbe i el Goyle estaven vigilant amb un somriure satisfet. El Malfoy es parlava a la mà.

—Sembla que parli per un walkie-talkie —va dir el Harry encuriosit.

—No pot ser —va dir l’Hermione—. Ja us ho vaig dir, aquests aparells no funcionen dins de Hogwarts. Vinga, Harry —va dir enèrgicament—, provem l’Encís d’Ègida una altra vegada.

Ara el Sirius li enviava un mussol cada dia. Igual que l’Hermione, volia que el Harry es concentrés a preparar-se per a la darrera prova abans de pensar en res més. En cada carta li recordava que el que passés fora dels límits de Hogwarts no era responsabilitat seva, ni podia fer res per influir-hi.

Si realment Voldemort s’està enfortint —va escriure—, la meva prioritat és assegurar-me que estiguis protegit. No s’atrevirà a posar-te les mans a sobre mentre estiguis sota la protecció del Dumbledore, però, tot i així, no t’arrisquis: concentra’t a sortir del laberint sa i estalvi, que després ja ens encarregarem dels altres afers.

El Harry s’anava posant més nerviós a mesura que s’apropava el 24 de juny, però no tant com ho havia estat per a les proves anteriors. Per començar, aquesta vegada estava segur d’haver-se preparat tant com podia. I a més, aquell era l’últim obstacle; tant si ho feia bé com si ho feia malament, el Torneig hauria acabat i això sol ja era un gran alleujament.

El matí del dia de la tercera prova, la taula de Gryffindor va viure un dels esmorzars més sorollosos del curs. Els mussols van arribar amb el correu i al Harry li van portar una carta del Sirius en què li desitjava sort. No era més que un tros de pergamí plegat amb una petjada de gos marcada amb fang com a signatura, però al Harry li va fer molta il·lusió. Un mussol tigrat va arribar per a l’Hermione amb l’exemplar del Periòdic Profètic del dia. L’Hermione va obrir el diari, va donar un cop d’ull a la portada i va escopir el suc de carbassa que tenia a la boca i va empastifar-ho tot.

—Què passa? —van fer el Harry i el Ron.

—No res —va dir l’Hermione ràpidament, i va intentar amagar el diari, però el Ron l’hi va prendre.

Va llegir el titular i va exclamar:

—Sí home! Avui no! Gossa!

—Què passa? —va fer el Harry—. La Rita Skeeter una altra vegada?

—No —va dir el Ron i, tal com havia fet l’Hermione, va intentar amagar el diari de la vista d’en Harry.

—Parla de mi, oi? —va dir el Harry.

—No —va dir el Ron en un to de veu gens creïble.

Però abans que el Harry pogués demanar-los el diari per veure què hi deia, el Draco Malfoy va cridar des de la taula de Slytherin perquè se sentís a tot el menjador:

—Ei, Potter! Potter! Com va el cap? Ja et trobes millor? Podem passar tranquils pel teu costat sense que ens mosseguis?

El Malfoy tenia un altre exemplar del Periòdic Profètic a les mans. Els de Slytherin s’esforçaven per veure la reacció del Harry des de la seva taula.

—Deixa-m’ho veure —va demanar-li el Harry al Ron—, dóna-me’l.

El Ron li va passar el diari a contracor. El Harry el va girar i va veure una foto seva sota un titular enorme:

HARRY POTTER: PERTORBAT I PERILLÓS

Rita Skeeter, enviada especial.

El noi que va vèncer «aquell a qui no hem d’anomenar» és un desequilibrat perillós. Recentment han sortit a la llum indicis de l’alarmant comportament de Harry Potter, que posen en dubte la seva capacitat per participar en una competició tan exigent com el Torneig dels Tres Bruixots, i fins i tot per assistir a l’escola de Hogwarts.

Potter es desmaia amb freqüència i sovint es queixa que li fa mal la cicatriu que té al front (record del malefici amb què l’Innominable va intentar matar-lo). Dilluns passat, la nostra enviada especial va ser testimoni d’un dels atacs de Potter, que va marxar a mitja classe de Futurologia perquè la cicatriu li feia tant mal que no ho podia suportar.

Segons els maggesos de l’Hospital de Malalties i Lesions Màgiques de Sant Mungo, és possible que el cervell de Potter quedés afectat pel malefici de l’Innominable, i el fet que insisteixi a dir que la cicatriu li fa mal pot ser l’expressió d’una confusió mental profunda. Un dels especialistes encara va anar més enllà en afirmar que «podria ser que fingís els atacs per cridar l’atenció».

Per si això fos poc, les investigacions del Periòdic Profètic han descobert alguns fets sobre Harry Potter que Albus Dumbledore, el director de Hogwarts, ha estat amagant a la comunitat màgica.

Draco Malfoy, un alumne de quart, va revelar a aquest diari que Potter és reptilingüe. Segons aquest mateix alumne, fa dos anys es van produir una sèrie d’atacs a alumnes i molta gent va pensar que Potter hi estava al darrere perquè en una sessió del Club de Duel va perdre el control i va fer que una serp ataqués un company. «Però els fets van ser encoberts», denuncia Malfoy. «A més, sabem que és amic d’homes llop i de gegants. Sospitem que faria qualsevol cosa per guanyar poder».

L’habilitat de parlar reptilià, és a dir, de parlar amb les serps, fa temps que es relaciona amb la màgia negra. I és que, efectivament, el reptilingüe més famós dels temps moderns no és altre que l’Innominable. Un membre de la Lliga per a la Defensa contra les Forces del Mal va declarar que un bruixot que parli reptilià hauria de ser objecte d’una investigació. «Personalment», afirma el senyor X, que prefereix restar en l’anonimat, «jo sospitaria molt d’algú que pot parlar amb les serps, ja que aquests rèptils sovint són usats en les pitjors branques de la màgia negra i històricament se’ls ha associat amb els malfactors. A més, aquell que busca l’amistat d’éssers perversos com els homes llop i els gegants té tendència a la violència», va concloure.

Sens dubte, Albus Dumbledore hauria de pensar seriosament si hauria de permetre que un noi així competís en el Torneig dels Tres Bruixots. Alguns temen que Potter demani ajuda a les forces del mal en un intent desesperat de guanyar el Torneig, la tercera i darrera prova del qual tindrà lloc aquest mateix vespre.



—Sembla que ja no li caic gaire bé —va dir el Harry, sense donar importància al que havia llegit, i va plegar el diari.

A la taula de Slytherin, el Malfoy, el Crabbe i el Goyle es burlaven d’ell fent cares grotesques, imitant un boig i traient la llengua com si fossin serps.

—Com s’ha assabentat que et va fer mal la cicatriu a classe de Futurologia? —va dir el Ron—. No pot ser que fos allà, no pot ser que sentís…

—La finestra estava oberta —va dir el Harry—. La vaig obrir per respirar.

—Harry, éreu dalt de tot de la Torre Nord! —va exclamar l’Hermione—. És impossible que la teva veu arribés als jardins!

—Jo què sé! Tu ets la que està investigant sobre mètodes màgics de punxar converses! —va exclamar el Harry—. Digue’m tu com ho va fer!

—Hi he treballat un munt —va dir l’Hermione—, però…

De sobte l’Hermione va fer una expressió absent, com si estigués molt lluny d’allà. Va alçar la mà molt a poc a poc i es va passar els dits pels cabells.

—Què et passa, ara? —va fer el Ron, arrufant el front.

—Res —va dir l’Hermione, pensativa. Es va tornar a passar els dits pels cabells i es va dur la mà a la boca, com si parlés amb un walkie-talkie invisible. El Harry i el Ron es van mirar.

—Tinc una idea —va dir l’Hermione amb la mirada perduda en l’espai—. Crec que ja sé… Ningú l’hauria vist… Ni tan sols el Murri… I hauria pogut arribar a l’ampit de la finestra… Però és il·legal… Clarament il·legal… Crec que ja la tenim! He d’anar un moment a la biblioteca a assegurar-me’n!

L’Hermione va agafar la bossa i va sortir volant del Gran Saló.

—Ei! —la va cridar el Ron—. L’examen d’Història de la Màgia comença d’aquí a deu minuts! Caram! Deu tenir molta tírria a la Skeeter per arriscar-se a fer tard a un examen… —va dir, ja en veu baixa, al Harry—. Què faràs durant aquesta hora a l’aula del Binns? Llegir un altre cop?

Com que estava exempt de fer els exàmens de final de curs per ser paladí, mentre els seus companys s’examinaven el Harry matava el temps al fons de la classe buscant maleficis que li poguessin servir per a la tercera prova.

—Suposo que sí… —va respondre el Harry, però just aleshores va arribar la professora McGonagall.

—Potter, després d’esmorzar els paladins s’han de reunir a la saleta adjacent al Gran Saló —li va dir.

—Però si la prova no és fins a aquesta nit! —va exclamar el Harry, que es va tirar els ous remenats per sobre només de l’espant de pensar que ja s’havia equivocat d’hora.

—Ho sé, Potter —va dir ella—. Les famílies dels paladins estan convidades a presenciar la tercera prova. I aquesta hora és la millor per rebre-les.

I se’n va anar. El Harry se la va quedar mirant.

—No deu estar esperant que els Dursley vinguin a Hogwarts, oi? —va preguntar al Ron, desconcertat.

—No ho sé —va dir el Ron—. Harry, me n’he d’anar, o arribaré tard a l’examen del Binns. Ens veiem després.

El Harry va acabar d’esmorzar en un Gran Saló mig buit. Va veure la Fleur Delacour que s’aixecava de la taula de Ravenclaw i s’unia al Cedric per anar cap a la saleta. Poc després el Krum també hi va entrar. El Harry es va quedar on era. No tenia gens de ganes d’anar a la saleta. No tenia família. O no tenia una família que estigués disposada a anar a Hogwarts a veure com es jugava la vida. Però just quan s’aixecava pensant que seria millor que anés a la biblioteca a repassar alguns maleficis, la porta de la saleta es va obrir i el Cedric va treure el cap.

—Vinga, Harry, que t’estan esperant!

Totalment perplex, el Harry es va aixecar de taula. Com podia ser que els Dursley haguessin vingut? Va creuar el Gran Saló i va obrir la porta de la saleta.

El Cedric i els seus pares eren just a l’entrada. El Viktor Krum era en un racó parlant en búlgar amb els seus, que tenien els cabells igual de foscos que ell. El nas aquilí l’havia heretat del pare. A l’altra banda de la saleta hi havia la Fleur conversant en francès amb la seva mare. La Gabrielle, la germana petita de la Fleur, estava al costat de la seva mare i li agafava la mà. Va saludar el Harry en veure’l entrar i ell li va tornar la salutació. Aleshores va veure la senyora Weasley i el Bill, que li somreien des de la llar de foc.

—Sorpresa! —va exclamar la senyora Weasley alegrement mentre el Harry es dirigia a ells amb un somriure—. Teníem moltes ganes de venir-te a veure, Harry! —Es va inclinar i li va fer un petó a la galta.

—Com estàs? —va dir el Bill, que li va donar la mà amb un somriure—. El Charlie també volia venir, però no ha pogut deixar la feina. Ens va dir que havies estat fenomenal contra el cuadeserra.

El Harry es va adonar que la Fleur Delacour es mirava el Bill amb molt d’interès. Era evident que ella no tenia res en contra dels cabells llargs i les arracades amb ullals.

—Em fa molta il·lusió que hagin vingut —va dir el Harry a la senyora Weasley en veu baixa—. Per un moment he pensat que… els Dursley…

—Mmm… —va fer la senyora Weasley arrufant els llavis. Mai havia volgut criticar els Dursley davant del Harry, però cada cop que se’ls mencionava se li entristien els ulls.

—Que bé tornar a ser aquí —va dir el Bill, mirant al seu voltant (la Violet, l’amiga de la senyora Grassa, li va picar l’ullet)—. Ja fa cinc anys d’ençà de l’últim cop. Encara hi ha el retrat de Sir Cadogan, el cavaller boig?

—Oh, i tant! —va dir el Harry, que havia conegut Sir Cadogan l’any anterior.

—I el de senyora Grassa? —va preguntar el Bill.

—Encara la recordo… —va dir la senyora Weasley—. Oh, quina bronca em va clavar un dia que vaig tornar a les quatre de la matinada…

—I tu què feies fora de la Torre de Gryffindor a les quatre de la matinada?! —va exclamar el Bill sorprès, mirant-se la seva mare.

La senyora Weasley va somriure amb els ulls brillants.

—Havia anat a fer un volt amb el teu pare —va dir—. A ell el va enxampar l’Apollyon Pringle, l’encarregat de manteniment d’aquella època… Encara té les marques del càstig…

—Harry, ens portes a fer un volt? —va preguntar el Bill.

—Sí, és clar —va dir el Harry, i van enfilar tots tres cap a la porta.

L’Amos Diggory es va girar en veure’ls passar.

—Aquí el tenim, sí senyor —va dir mirant-se el Harry de dalt a baix—. Suposo que ja et deuen haver baixat una mica els fums, ara que el Cedric t’empata a punts, no?

—Què? —va fer el Harry.

—No li facis cas —va dir el Cedric al Harry en veu baixa, arrufant el nas—. Està així des que va llegir l’article de la Rita Skeeter sobre el Torneig dels Tres Bruixots. Ja saps, quan es va inventar que tu eres l’únic paladí de Hogwarts.

—I no es va molestar a corregir-la, oi que no? —va dir l’Amos Diggory prou fort perquè el Harry, que ja era a la porta amb la senyora Weasley i el Bill, el sentís—. Però tant és… Tu li demostraràs qui ets, Ced. No seria la primera vegada que el guanyes, oi?

—Amos, la Rita Skeeter és capaç de qualsevol cosa per tal d’embolicar la troca! —va saltar la senyora Weasley, molt enfadada—. I tu que treballes a la Conselleria ho hauries de saber millor que ningú!

El senyor Diggory anava a replicar alguna cosa rabiosa, però la seva dona el va agafar pel braç i finalment es va limitar a arronsar les espatlles i girar-se.

El Harry va gaudir molt de la passejada matinal pels jardins assolellats amb el Bill i la senyora Weasley, mostrant-los el carruatge de Beauxbatons i el vaixell de Durmstrang. La senyora Weasley va quedar meravellada amb el pi cabaralla, que encara no hi era quan ella va abandonar l’escola, i els va parlar molt del guardabosc que hi havia abans del Hagrid, un home anomenat Ogg.

—Com li va al Percy? —va preguntar el Harry quan caminaven pels hivernacles.

—No gaire bé —va dir el Bill.

—Està molt trasbalsat —va dir la senyora Weasley abaixant la veu, mirant al seu voltant—. Primer, perquè la Conselleria no vol que la desaparició del senyor Mauch surti a la llum, i després perquè el van cridar per interrogar-lo sobre les instruccions que li ha estat enviant. Pel que es veu ara pensen que és possible que no les dictés realment ell. Al Percy l’estan sotmetent a una gran pressió. I aquesta nit no li deixen ocupar el lloc de jutge del senyor Mauch. Vindrà Cornelius Fudge.

A l’hora de dinar van tornar al castell.

—Mare! Bill! —va exclamar el Ron, atònit, en arribar a la taula de Gryffindor—. Què hi feu aquí?

—Hem vingut a veure el Harry en la tercera prova! —va dir la senyora Weasley tota contenta—. A més, està molt bé això de no haver de cuinar per un dia! Com t’ha anat l’examen?

—Bé… Bé… —va dir el Ron—. No recordava els noms de tots els gòblins rebels, així que me n’he hagut d’inventar uns quants. Però no passa res —va dir, servint-se unes crestes de carn al plat, mentre la senyora Weasley se’l mirava descontenta—. Tots es diuen igual, Boldrut el Barbut o Orgós el Llardós i coses per l’estil, o sigui que ha quedat bé.

El Fred, el George i la Ginny es van asseure amb ells i el Harry s’ho estava passant tan bé que gairebé se sentia com si estigués a El Cau de nou; es va oblidar completament de la prova que havia de passar al vespre i, fins que l’Hermione no va aparèixer a mig dinar, no va recordar que havia tingut una idea lluminosa sobre la Rita Skeeter.

—Ens penses dir…?

L’Hermione va fer que no amb el cap advertint-los de la presència de la senyora Weasley amb la mirada.

—Bon dia, Hermione —va dir la senyora Weasley molt més distant que de costum.

—Bon dia —va dir l’Hermione, i se li va esvair el somriure en veure la fredor amb què la rebia.

El Harry se les va mirar totes dues i aleshores va dir:

—Senyora Weasley, suposo que no es va creure aquelles ximpleries que va escriure la Rita Skeeter a Bruixa Indiscreta, oi? L’Hermione no és la meva xicota.

—Ah! —va fer la senyora Weasley—. No, és clar que no m’ho vaig creure!

Però després d’allò va ser molt més afectuosa amb l’Hermione.

El Harry, el Bill i la senyora Weasley van matar la tarda passejant pels jardins de l’escola fins que va ser l’hora de tornar al Gran Saló per al banquet. El Ludo Gepp i el senyor Fudge eren a la taula dels professors. Al Gepp se’l veia animat, però Cornelius Fudge, que era al costat de Madame Maxime, semblava malhumorat i no parlava amb ningú. Madame Maxime estava molt concentrada en el seu plat de menjar i el Harry es va adonar que tenia els ulls vermells. El Hagrid no parava de mirar-la des de la punta de la taula.

Hi va haver més plats del que era habitual, però el Harry, que ja s’havia posat molt nerviós, no va menjar gaire. Quan el sostre encantat va començar a passar del blau al violeta, el Dumbledore es va alçar de la taula dels professors i es va fer silenci a la sala.

—Senyores i senyors, d’aquí a cinc minuts els demanaré que comencin a baixar a l’estadi de quidditch per presenciar la tercera i darrera prova del Torneig dels Tres Bruixots. Els paladins, si són tan amables, segueixin el senyor Gepp, que els durà a l’estadi ara mateix.

El Harry es va aixecar. Tots els seus companys de la taula de Gryffindor es van posar a aplaudir; els Weasley i l’Hermione li van desitjar bona sort i va sortir del Gran Saló amb el Cedric, la Fleur i el Krum.

—Tot bé, Harry? —va preguntar-li el Gepp quan baixaven les escales de pedra de sortida al jardí—. Convençut?

—Cap problema —va dir el Harry. I en part era cert; estava nerviós, però de camí a l’estadi va estar repassant mentalment tots els sortilegis i maleficis que havien estat practicant, i comprovar que es recordava de tots el feia sentir molt millor.

Van entrar al camp de quidditch, que ara estava totalment irreconeixible. Un mur d’arbusts de sis metres d’alçada l’envoltava completament. Just davant seu hi havia una obertura: l’entrada al laberint. El passatge que es veia darrere era fosc i feia por.

Cinc minuts després, la graderia es va començar a omplir de gent; l’aire va emplenar-se de veus exaltades i del soroll que feien els centenars d’alumnes que buscaven seient. El cel ja era d’un blau fosc intens i començaven a sortir les primeres estrelles. El Hagrid, el professor Murri, la professora McGonagall i el professor Flitwick van entrar al camp i es van acostar al Gepp i als paladins. Tots duien unes grans estrelles lluminoses de color vermell al barret, excepte el Hagrid, que la duia a l’esquena de l’abric de pell de talp.

—Nosaltres estarem patrullant al voltant del laberint —va explicar la professora McGonagall als paladins—. Si es troben amb alguna dificultat i volen que els rescatem, deixin anar espurnes vermelles en l’aire i algun de nosaltres entrarà a buscar-los, entesos?

Els paladins van assentir amb el cap.

—Doncs endavant! —va dir el Gepp animosament als quatre patrullers.

—Bona sort, Harry! —li va xiuxiuejar el Hagrid, i tots quatre van sortir en diferents direccions per prendre posició al voltant del laberint. Aleshores el Gepp va apuntar-se a la gola amb la vareta, va murmurar «Resonet!» i la seva veu amplificada màgicament va ressonar per tot l’estadi.

—Senyores i senyors, la tercera i última prova del Torneig dels Tres Bruixots és a punt de començar! Però abans els recordaré com es troba la classificació en aquests moments. Empatats en el primer lloc, amb vuitanta-cinc punts, el senyor Cedric Diggory i el senyor Harry Potter, tots dos de l’Escola de Bruixeria Hogwarts! —Els aplaudiments i els crits d’entusiasme van espantar els ocells del Bosc Prohibit, que van sortir volant pel cel, que ja s’enfosquia—. En segon lloc, amb vuitanta punts, el senyor Viktor Krum, de l’Institut Durmstrang! —Més aplaudiments—. I en tercer lloc… la senyoreta Fleur Delacour, de l’Acadèmia de Màgia Beauxbatons!

El Harry va albirar la senyora Weasley, el Bill, el Ron i l’Hermione que aplaudien educadament la Fleur al centre de la graderia. Els va saludar amb la mà i ells li van tornar la salutació amb un somriure.

—Quan sentin el xiulet, Potter i Diggory! —va dir el Gepp—. Tres… Dos… Un…

El Gepp va fer sonar el xiulet breument i el Harry i el Cedric van entrar corrents al laberint.

Els murs d’arbust projectaven grans ombres en el camí i, ja fos perquè eren molt alts i espessos, o perquè havien estat encantats, el so que feia la gentada a la graderia es va silenciar tan bon punt van entrar al laberint. El Harry va pensar que se sentia com si tornés a estar sota l’aigua. Va treure la vareta, va dir «Lumos!» i va sentir que el Cedric feia el mateix rere seu.

Al cap de cinquanta metres, van arribar a una bifurcació. Es van mirar.

—Fins després —va dir el Harry, i va agafar el camí de l’esquerra, mentre el Cedric prenia el de la dreta.

El Harry va sentir el xiulet del Gepp per segon cop. El Krum entrava al laberint. Va accelerar el pas. El camí que havia triat semblava completament desert. Va tombar cap a la dreta i va accelerar encara més, amb la vareta per sobre el cap per il·luminar com més tros de camí millor però, tot i així, continuava sense trobar res.

El xiulet del Gepp va sonar en la distància per tercer cop. Ara tots els paladins eren dins el laberint.

El Harry no deixava de mirar enrere. Tornava a tenir la sensació que l’observaven. A mesura que el cel s’anava fent blau marí, el laberint es feia cada vegada més fosc. Va arribar a una bifurcació.

—Assenyala’m el nord —va xiuxiuejar a la vareta, després de posar-se-la plana al palmell de la mà.

La vareta va girar a l’acte i es va aturar assenyalant la dreta, on hi havia un mur. Aquella era la direcció nord, i sabia que per arribar al centre del laberint havia d’anar cap al nord-oest, de manera que el millor que podia fer era agafar el camí de l’esquerra i tombar a la dreta tan aviat com pogués.

Al camí que va agafar tampoc hi havia obstacles i, quan el Harry va arribar a un tombant a la dreta i va enfilar cap allà, també el va trobar net. No sabia per què, però aquella manca de complicacions l’estava posant nerviós. No s’hauria hagut de trobar alguna cosa després de tanta estona? Va pensar que el laberint el volia fer caure en la trampa de refiar-se de la situació. Però aleshores va sentir un moviment just darrere seu. Va alçar la vareta, a punt per atacar, però era el Cedric, que acabava de sortir corrents d’un camí a la seva dreta. Semblava bastant trastornat. Li sortia fum d’una màniga.

—Els uixecs cul de tro del Hagrid! —va xiuxiuejar—. S’han fet enormes! Acabo de desempallegar-me d’un.

El Cedric va moure el cap i va tornar a desaparèixer per un altre camí. Delerós de posar com més distància millor entre ell i els uixecs, el Harry va tornar a accelerar el pas. I aleshores, en tombar en una cantonada, va veure…

Un demèntor de tres metres i mig d’alçada que s’arrossegava cap a ell amb la cara encaputxada, els braços endavant, les mans llefiscoses i plenes de crostes; el demèntor avançava cegament, mogut per l’instint. El Harry sentia el seu alè pudent i una fredor intensa que se li apoderava del cos… Però sabia què havia de fer.

Va buscar un pensament que li produís felicitat i es va concentrar amb tota la seva ànima en imaginar-se el que sentiria quan sortís del laberint i ho celebrés amb el Ron i l’Hermione; va alçar la vareta i va cridar: «Expecto patronum!».

Un cérvol platejat va sortir de la vareta del Harry i va galopar cap al demèntor, que va fer marxa enrere, i va ensopegar amb el vestit… El Harry mai havia vist trontollar un demèntor.

—Ara ho entenc! —va cridar, avançant per sobre el rastre del patronus de plata—. Ets un impostorus! Ridiculus!

Es va sentir un fort pet i l’ésser camaleònic es va convertir en un núvol de fum. El cérvol platejat es va esvair. Al Harry li hauria agradat que s’hagués quedat, volia una mica de companyia… Però va seguir avançant tan ràpidament i silenciosament com podia, parant l’orella i alçant de nou la vareta.

Esquerra… Dreta… Un altre cop esquerra… Va trobar dos culs de sac. Va tornar a fer l’Embruix Brúixola i va descobrir que s’estava desviant massa cap a l’est. Va desfer camí, va tombar a la dreta i es va trobar davant d’un núvol de boira daurada i misteriosa.

El Harry s’hi va acostar amb cautela, il·luminant-lo amb la vareta. Allò devia ser alguna mena d’encanteri. Es va preguntar si podria destruir el núvol d’alguna manera.

—Reducto! —va dir. El sortilegi va travessar el núvol i el va deixar intacte. Va pensar que ho hauria hagut de preveure: el Malefici Destructor només funcionava amb coses sòlides. Què passaria si ell travessava la boira? Valia la pena intentar-ho, o era millor que fes marxa enrere?

Encara no s’havia decidit quan un crit agut va trencar el silenci.

—Fleur! —va cridar el Harry.

No sentia res. Va mirar al seu voltant. Què li devia haver passat? El crit de la Fleur semblava provenir de més endavant. Va agafar aire i va travessar corrent el núvol de boira encantada.

Immediatament el món es va posar de cap per avall. El Harry penjava del terra, amb els cabells de punta, les ulleres ballant-li al nas, com si anés a caure en un cel sense fons. Es va subjectar les ulleres a la punta del nas i es va quedar allà palplantat, aterrit. Sentia que tenia els peus enganxats a la gespa, que ara era el sostre. Per sota seu s’estenia el cel negre estelat fins a l’infinit. Tenia la sensació que si aixecava un peu cauria en un abisme.

«Pensa», es va dir a si mateix, mentre la sang li pujava al cap… «Pensa…».

Però cap dels sortilegis que havien practicat servia per combatre una reversió sobtada de cel i terra. No s’atrevia a moure el peu. Però la sang li feia zub-zub a les orelles. Tenia dues opcions: intentar moure’s, o enviar espurnes vermelles al cel perquè el rescatessin, amb la qual cosa quedaria fora de competició.

Va tancar els ulls per no veure l’espai infinit que tenia a sota i va intentar desenganxar el peu del sostre de gespa amb totes les seves forces.

Immediatament el món va tornar a posar-se del dret. El Harry va caure de genolls al terra meravellosament sòlid i va estar una estona petrificat del xoc. Finalment va respirar a fons, es va alçar i es va posar a córrer endavant, mirant enrere cap a la boira daurada, que brillava amb aire innocent a la llum de la lluna.

Va arribar a una bifurcació i es va aturar a buscar algun senyal de la Fleur. Estava convençut que era ella qui havia cridat. Què es devia haver trobat? Li havia passat alguna cosa? No veia cap espurna vermella… Allò volia dir que havia resolt els problemes, o que tenia tants problemes que ni tan sols podia fer servir la vareta? El Harry va enfilar el camí de la dreta amb un desassossec creixent… Però, alhora, no podia evitar de pensar «un paladí menys…».

La copa no podia ser lluny i semblava que la Fleur estava fora de joc. Si havia arribat fins allà, per què no podia guanyar? Durant un instant, i per primer cop d’ençà que l’havien fet paladí, va tornar a veure aquella imatge en què alçava victoriós la Copa dels Tres Bruixots davant l’escola sencera…

Durant deu minuts no va trobar res més, excepte culs de sac. Va ensopegar dues vegades amb el mateix atzucac. Finalment va trobar una nova ruta i es va posar a córrer suaument. Per efecte del vaivé del seu cos, la vareta s’agitava i feia tremolar l’ombra que projectava sobre els arbusts. Va tombar en una cantonada i de sobte es va trobar davant d’un uixec cul de tro.

El Cedric tenia raó: era enorme. De tres metres de llarg, semblava un escorpí gegant més que cap altra cosa. Tenia el llarg fibló cargolat sobre l’esquena. La seva armadura gruixuda brillava a la llum de la vareta amb què el Harry l’apuntava.

—Animo linqui!

El sortilegi va tocar l’armadura de l’uixec i va rebotar; el Harry es va ajupir a temps, però va sentir pudor de cabells cremats; li havia passat fregant el cap. L’uixec va deixar anar una bafarada de foc i s’hi va abocar volant.

—Impedimenta! —va cridar el Harry. El sortilegi va picar a l’armadura, que el va tornar a repel·lir. El Harry va recular i va caure enrere—. Impedimenta!

L’uixec estava a un pam d’ell quan finalment va quedar paralitzat… Des de terra havia aconseguit tocar-lo a la part de sota, carnosa i desproveïda d’armadura. Esbufegant, el Harry es va desempallegar d’ell i es va posar a córrer tan ràpid com va poder en direcció contrària: l’Impediment Jinx no era permanent i l’uixec podria tornar a fer servir les cames en qualsevol moment.

Va enfilar un camí cap a l’esquerra i va arribar a un altre cul de sac; va agafar el camí que anava a la dreta, i es va trobar un altre atzucac, així que es va veure obligat a aturar-se, amb el cor a cent, per fer l’Embruix Brúixola de nou. Va desfer camí i aquest cop va escollir un camí en direcció nord-oest.

Va córrer per aquell camí una estona fins que, de sobte, un soroll que provenia del camí paral·lel al seu va fer que s’aturés de cop.

—Què fas? —va cridar la veu del Cedric—. Però, què coi fas?

I aleshores el Harry va sentir la veu del Krum.

—Crucio!

Els crits de dolor del Cedric van esquerdar l’aire tranquil de la nit. Horroritzat, el Harry va córrer pel seu camí buscant un pas que el portés on era el Cedric. Com que no en trobava cap, va provar el Malefici Destructor una altra vegada. No era el més adequat, però va aconseguir obrir un forat per on ficar la cama, i engrandir-lo a cops de peu. Amb gran esforç va passar-hi la resta del cos i se li va estripar el vestit. En mirar a la dreta va veure el Cedric que panteixava i es retorçava per terra, amb el Krum dret al seu costat.

El Harry es va alçar i va apuntar la vareta cap al Krum just quan ell aixecava la vista. El Krum es va girar i va sortir corrents.

—Animo linqui! —va cridar el Harry.

El malefici va tocar el Krum a l’esquena i el va estabornir. Va caure cap endavant i va quedar de bocaterrosa i immòbil sobre l’herba. El Harry es va acostar al Cedric, que estava a terra, esbufegant amb les mans a la cara, però ja havia deixat de retorçar-se.

—Estàs bé? —va preguntar-li el Harry, agafant el Cedric pel braç per ajudar-lo a alçar-se.

—Si —va fer el Cedric—. Sí, estic bé… No m’ho puc creure… Se m’ha acostat silenciosament per darrere… L’he sentit, m’he girat i m’estava apuntant amb la vareta…

Es va aixecar. Encara tremolava. Tots dos es van mirar el Krum.

—És increïble… I jo que em pensava que era bon paio —va dir el Harry mirant el Krum.

—Jo també —va dir el Cedric.

—Has sentit cridar la Fleur, fa una estona? —va dir el Harry.

—Sí —va fer el Cedric—. Creus que el Krum l’ha atacat a ella també?

—No ho sé —va dir el Harry pensarós.

—Què fem, el deixem aquí? —va murmurar el Cedric.

—No —va dir el Harry—. Crec que hauríem de llançar guspires vermelles perquè algú el vingui a buscar… Si no, se’l menjarà un uixec.

—Doncs li estaria molt bé —va murmurar el Cedric, però va aixecar la vareta i va deixar anar una pluja de guspires vermelles cap al cel que es van quedar flotant en l’aire per sobre el Krum, senyalitzant el lloc on es trobava.

El Harry i el Cedric es van quedar a les fosques mirant al seu voltant, fins que el Cedric va dir:

—Em sembla que hauríem de continuar…

—Què? —va fer el Harry—. Ah… Sí… D’acord…

Va ser un moment estrany. Durant una estona el Cedric i ell havien estat units contra el Krum… Ara tornaven a ser contrincants. Van caminar pel camí fosc sense parlar, fins que van arribar a una bifurcació. Aleshores el Harry va tombar a l’esquerra i el Cedric a la dreta. Les seves passes es van perdre ben aviat en la foscor.

El Harry va continuar endavant; de tant en tant feia l’Embruix Brúixola per assegurar-se que anava en la direcció correcta. Ara es tractava del Cedric o ell. El desig de ser el primer a arribar a la copa el cremava més que mai, però no es podia creure el que acabava de fer el Krum. Fer-li un Malefici Imperdonable a un ésser humà estava penat amb cadena perpètua a Azkaban, els ho havia dit el Murri. No es podia creure que l’ambició del Krum de guanyar la Copa dels Tres Bruixots l’hagués dut a fer una cosa així… El Harry va accelerar el pas.

A cada dos per tres es trobava amb un cul de sac però, com que cada cop era més fosc, estava convençut que s’apropava al cor del laberint. Llavors, en enfilar per un camí molt llarg i recte, va veure que alguna cosa es movia en la llunyania i amb la llum de la vareta va il·luminar una bèstia extraordinària, un ésser que el Harry només havia vist en un dibuix a El llibre-monstre dels monstres.

Era una esfinx. Tenia un cos de lleó desmesurat, amb unes urpes enormes a les potes i una cua molt llarga de color ocre que acabava en un pinzell de cerres marró. El cap, en canvi, era de dona. En acostar-s’hi, la bèstia el va mirar amb uns grans ulls ametllats. El Harry va alçar la vareta, dubitatiu. No semblava que li hagués de saltar a sobre, tan sols es movia d’un marge a l’altre del camí barrant-li el pas.

Llavors va parlar, amb veu profunda i rogallosa:

—Et trobes molt a prop del teu objectiu. Aquest és el camí més curt per arribar-hi.

—Doncs… Doncs, que et podries apartar, sisplau? —va dir el Harry, sabent quina seria la resposta.

—No —va dir l’esfinx, sense aturar-se—. Per passar has de resoldre un enigma. Si l’encertes a la primera, et deixaré passar. Si l’erres, t’atacaré. Si no respons, podràs girar cua i marxar sense prendre mal.

Al Harry se li va encongir l’estómac. Allò era una tasca per a l’Hermione, no per a ell. Va sospesar les seves possibilitats. Si l’enigma era massa difícil, sempre podia callar i tornar enrere per buscar una ruta alternativa cap al centre.

—Molt bé —va dir—. Em dius l’enigma?

L’esfinx es va asseure sobre les potes del darrere, al bell mig del camí, i va recitar:


Primer pensa i digues què és

quan no és abans ni després;

llavors suma-li uns quants dies,

amb dotze mesos faries.

Quan ho trobis, el que cridis

s’haurà d’afegir al que diguis.

Són els tres sumands de la solució:

a quina bèstia no faries un petó?



El Harry es va quedar bocabadat mirant-se l’esfinx.

—Que m’ho pots repetir més a poc a poc? —va preguntar.

L’esfinx va parpellejar, va somriure i va tornar a recitar el poema.

—He de sumar les pistes per trobar la bèstia a qui no voldria fer un petó? —va preguntar el Harry.

L’esfinx només va respondre amb el seu somriure misteriós.

El Harry va interpretar que era un senyal afirmatiu. Es va posar a pensar. Hi havia molts animals als quals el Harry no faria un petó; el primer que li va venir al cap van ser els uixecs cul de tro, però alguna cosa li deia que aquella no era la resposta correcta. Havia de resoldre les pistes…

—Que no és ni abans ni després —va murmurar el Harry, mirant l’esfinx—, ni ahir ni demà… Mmm… Ah! Podria ser… Avui. No, no, encara no he dit res definitiu! Potser… Ara? Després hi torno… Em pots repetir la següent pista?

L’esfinx va recitar els versos que seguien.

—Sumar-li uns quants dies? —va repetir el Harry—. Sumar-li dotze mesos? Ah! No… No… Ni idea… Em pots repetir el final?

La bèstia va repetir els darrers quatre versos.

—El que cridi quan ho trobi… Ah! El que cridi? Ah! Clar! Ah! «Ah!» és un crit!

L’esfinx va somriure.

—Ara-ah… Ara-ah… —deia el Harry. Ara era ell qui caminava de marge a marge del camí—. Una bèstia a qui no faria un petó… Una aranya!!!

L’esfinx li va fer un gran somriure. Es va aixecar, va estirar les potes del davant, i es va apartar perquè el Harry pogués passar.

—Gràcies! —va dir el Harry que, sorprès de la seva astúcia, es va apressar a continuar endavant.

Ara ja havia de ser a prop, per força havia de ser molt a prop… La vareta li indicava que seguia la direcció correcta; si no es trobava amb cap obstacle insalvable, tenia moltes possibilitats…

Va arribar a una intersecció de camins.

—Indica-m’ho —va ordenar amb un xiu-xiu a la vareta, que va girar fins a aturar-se assenyalant el camí de la dreta. Va enfilar per aquell camí i en la llunyania va veure una llum.

La Copa dels Tres Bruixots brillava sobre un altar a uns cent metres d’on era ell. El Harry va començar a córrer, però de sobte una figura fosca va aparèixer en el camí uns metres més endavant.

El Cedric hi arribaria abans que ell. Corria tan ràpid com podia cap a la copa i el Harry es va adonar que no el podria atrapar: el Cedric era més alt i tenia les cames més llargues…

Aleshores, el Harry va veure una bèstia que sobresortia del marge d’arbustos que tenia a l’esquerra. La bèstia es movia ràpidament seguint el camí, que es creuava amb aquell en què es trobaven ells; es movia tan de pressa que el Cedric anava a topar-hi sense adonar-se’n, perquè corria endavant amb els ulls clavats a la copa i no veia res més.

—Cedric! —va cridar el Harry—. Compte! A l’esquerra!

El Cedric va mirar just a temps per reaccionar i esquivar la bèstia. Va evitar la col·lisió però, en saltar endavant, va ensopegar i va caure a terra. El Harry va veure com la vareta del Cedric volava pels aires mentre una aranya gegant irrompia al camí, i anava directa cap al Cedric.

—Animo linqui! —va cridar el Harry; el malefici va anar a petar a l’esquena negra i peluda de l’aranya però no va aconseguir res més que si li hagués tirat una pedra. L’aranya va grunyir, es va girar i va córrer cap al Harry.

—Animo linqui! Impedimenta! Animo linqui!

Era inútil, l’aranya era tan gran, o tan màgica, que els maleficis tan sols aconseguien enrabiar-la… El Harry només va tenir temps de veure horroritzat vuit ulls negres i brillants i unes pinces afilades com navalles i ja la tenia al damunt.

L’aranya el va aixecar pels aires amb les potes del davant; el Harry intentava desfer-se de la bèstia lluitant aferrissadament; però va tenir la mala sort de picar amb la cama a les pinces i va sentir un dolor esgarrifós… Rere seu, el Cedric també va intentar fer-li el Malefici Estabornidor:

—Animo linqui!

Tampoc no va servir de res. L’aranya va tornar a obrir les pinces… Però aleshores el Harry va cridar:

—Expulsiarmus!

L’Embruix Desarmador va funcionar i va aconseguir que l’aranya el deixés anar. Però el Harry va caure des d’una alçada de quatre metres sobre la cama ja ferida, que es va plegar sota seu. Sense aturar-se a pensar, el Harry va apuntar la vareta al baix ventre de l’aranya, tal com havia fet amb l’uixec, i va cridar, just en el moment en què el Cedric cridava el mateix.

—Animo linqui!

Els dos maleficis combinats van aconseguir el que un de sol no havia pogut; l’aranya va bolcar de costat sobre una filera d’arbusts, que van quedar tots aixafats, i va quedar espaterrada amb les potes peludes al mig del camí.

—Harry! —va sentir que cridava el Cedric—. Estàs bé? T’ha caigut a sobre?

—No! —va cridar el Harry esbufegant. Es va mirar la cama. Li sagnava abundosament. Se li havia estripat encara més el vestit i el tenia tot enganxifós amb una bava espessa que l’aranya segregava per les pinces. Va provar d’aixecar-se, però la cama li tremolava i no podia suportar-li el pes. Es va recolzar al mur d’arbustos per recobrar l’alè i va mirar al seu voltant.

El Cedric estava a uns metres de la Copa dels Tres Bruixots, que brillava darrere seu.

—Agafa-la —va dir el Harry esbufegant—. Va, agafa-la. La tens a tocar.

Però el Cedric no es va moure. Es va quedar allà dret mirant-se el Harry. Llavors es va girar per mirar la copa. El Harry va veure-li la mirada de desig a la cara il·luminada per la llum daurada de la copa. El Cedric va tornar a mirar el Harry, que es recolzava als arbustos per mantenir-se dret, i va sospirar profundament.

—No, agafa-la tu. Ets tu qui hauria de guanyar. M’has salvat la pell dues vegades aquí dins el laberint.

—No van així, les coses —va dir el Harry. Estava enfadat; la cama li feia molt de mal, la lluita amb l’aranya li havia deixat tot el cos adolorit i, malgrat els seus esforços, el Cedric se li havia avançat, igual que li havia passat al davant a l’hora de demanar a la Xo si volia anar al ball—. El primer que arriba a la copa s’endú els punts. És la teva. Amb aquesta cama jo no estic per guanyar cap cursa.

El Cedric va avançar cap a l’aranya estabornida, allunyant-se de la copa, fent que no amb el cap.

—No —va dir.

—Vols fer el favor de deixar de comportar-te com un cavaller! —va exclamar el Harry irritat—. Agafa-la i punt. Així podrem sortir d’aquí.

El Cedric va mirar com el Harry intentava posar-se dret, recolzat al marge.

—Tu em vas advertir sobre els dracs —va dir el Cedric—. Si no m’haguessis previngut, jo no hauria passat de la primera prova.

—A mi també em van ajudar en la primera prova —va deixar anar el Harry mentre provava d’eixugar-se la sang de la cama amb el vestit—. I tu em vas ajudar amb l’ou… Estem en pau.

—Tan sols et vaig dir el que m’havien dit —va objectar el Cedric.

—Continuem en pau —va dir el Harry, i va provar de repenjar-se sobre la cama, que va tremolar violentament quan hi va posar pes a sobre; s’havia esquinçat el turmell en caure de l’aranya.

—A la segona prova t’haurien hagut de donar més punts —va insistir el Cedric amb tossuderia—. Et vas quedar enrere per salvar tots els ostatges. Jo hauria hagut de fer el mateix.

—Perquè vaig ser l’únic idiota que es va prendre la cançó seriosament! —va dir el Harry amb amargor—. Fes el favor d’agafar la copa!

—No —va dir el Cedric. Va saltar per damunt del manyoc de potes d’aranya i va arribar fins on era el Harry, que se’l va quedar mirant. El Cedric estava decidit a deixar escapar la glòria que els de Hufflepuff no havien tingut en segles.

—Vinga —va dir. Semblava que allò li costés tota la força de voluntat que quedava, però la seva cara no mentia, tenia els braços plegats i havia pres una decisió.

El Harry va mirar el Cedric als ulls i després va mirar la copa. Per un instant meravellós es va veure sortint del laberint amb la copa a la mà. Es va veure, més clar que mai, alçant la Copa dels Tres Bruixots davant la grada embogida; la Xo se’l mirava plena d’admiració… I de sobte la imatge es va esvair i es va trobar davant del Cedric, abatut però obstinat.

—Què?

—Que l’agafarem al mateix temps. Serà una victòria de Hogwarts. Serà un empat entre tu i jo.

El Cedric va mirar el Harry. Va desencreuar els braços i va dir:

—Vols dir…? Segur?

—Sí… —va dir el Harry—. Sí… Ens hem ajudat mútuament, oi? Tots dos hem arribat fins aquí. Agafem-la alhora.

Per uns instants va semblar que el Cedric no es podia creure el que sentia; llavors se li va il·luminar la cara amb un somriure.

—Molt bé —va dir—. Vine.

Va agafar el Harry per sota el braç i el va ajudar a caminar cap a l’altar on esperava la copa. Quan hi van arribar, tots dos van allargar la mà cap a una de les nanses lluents de la copa.

—A la de tres? —va dir el Harry—. Una… Dues… I tres! Cada un va agafar una nansa.

Instantàniament, el Harry va sentir una estrebada al melic. Ja no tocava de peus a terra. No podia deixar anar la mà amb què agafava la Copa dels Tres Bruixots, que l’estirava cap endavant, dins un remolí de vent i de colors, amb el Cedric al seu costat.





32. La carn, els ossos i la sang


El Harry va picar de peus a terra; la cama ferida va cedir i ell va caure de morros; finalment va poder deixar anar la Copa dels Tres Bruixots i va alçar el cap.

—On som? —va preguntar.

El Cedric va arronsar les espatlles. Es va aixecar, va ajudar el Harry a posar-se dret, i tots dos van mirar al seu voltant.

Els jardins de Hogwarts havien quedat enrere. Estava clar que havien viatjat quilòmetres, potser centenars de quilòmetres, ja que fins i tot les muntanyes que envoltaven Hogwarts havien desaparegut de la vista.

Ara es trobaven en un cementiri fosc i ple d’herbots que feia tota la pinta d’estar abandonat. Per darrere d’un gran teix que hi havia a la dreta sobresortia el perfil d’una petita església. A la seva esquerra s’alçava un turó. Dalt el turó el Harry va entreveure un casalot.

El Cedric va mirar la copa i tot seguit el Harry.

—Tu sabies que la copa era un portarreu? —va preguntar-li.

—No —va dir el Harry. Va escodrinyar el cementiri. Hi regnava un silenci mortal que feia por—. Creus que això forma part de la prova?

—Doncs no ho sé —va dir el Cedric. Se’l veia intranquil—. Traiem les varetes?

—Sí —va dir el Harry, alegrant-se que fos el Cedric qui ho suggerís.

Van treure les varetes. El Harry estava en estat d’alerta. Tornava a tenir l’estranya sensació que els estaven observant.

—S’apropa algú! —va dir de sobte.

En tensió i forçant la vista en la foscor, van veure que una silueta se’ls acostava decidida entre les tombes. El Harry no li veia la cara, però es va adonar, per la manera com caminava i duia els braços, que carregava alguna cosa. Fos qui fos, era una persona de poca alçada i duia una capa amb caputxa per amagar-se la cara. Llavors, quan l’espai entre ells —que s’anava escurçant més i més— ja només era d’uns quants metres, va veure que allò que la persona duia als braços semblava una criatura… O només era un farcell buit?

El Harry va abaixar la vareta i es va mirar el Cedric, que era al seu costat. El Cedric li va fer una mirada interrogativa i tots dos es van girar cap a la persona que s’apropava, que es va aturar al costat d’una làpida de marbre, a menys de dos metres d’ells. Durant un segon, el Harry, el Cedric i la persona baixeta es van mirar.

I, de sobte, al Harry li va començar a fer moltíssim mal la cicatriu. Era un dolor atroç, com mai havia sentit abans; es va tapar la cara amb les mans i la vareta li va caure a terra; les cames li van fer figa i es va desplomar; estava estès a terra i no veia res; el cap li estava a punt d’esclatar.

Lluny, per sobre del seu cap, una veu freda i aguda va dir:

—A l’altre, mata’l.

Va sentir un brunzit i una segona veu d’home va xisclar en la foscor de la nit:

—Obitus per subitum!

Un flaix de llum verda va encegar el Harry, i aleshores a tocar d’ell va sentir un cop sord; el dolor que sentia a la cicatriu es va fer tan intens que li van venir nàusees, i després va minvar; aterrit pel que estava a punt de veure, va obrir els ulls.

El Cedric estava estès a terra al seu costat. Era mort.

Durant un segon infinit, el Harry es va mirar el Cedric, els seus ulls grisos oberts, inexpressius com les finestres d’una casa abandonada; la seva boca, mig oberta per la sorpresa. I llavors, sense que hagués tingut temps de comprendre el que veia, abans que pogués superar el sentiment d’incredulitat que l’atordia, el van aixecar de terra.

L’home baix de la capa es va abaixar la caputxa, va fer servir la vareta de llanterna i va arrossegar el Harry fins a la làpida de marbre. A la llum tremolosa de la vareta, el Harry va llegir el nom que hi havia escrit, abans que l’hi empenyessin.

TOD RODLEL

L’home de la capa va conjurar una corda per lligar el Harry de cap a peus. El va aferrar amb força a la làpida. El Harry sentia una respiració molt dèbil que provenia del farcell. Va intentar deslligar-se i l’home el va pegar… El va pegar amb una mà que només tenia quatre dits. Llavors el Harry va comprendre qui hi havia sota la capa. Era Cuapelada.

—Cuapelada! —va exclamar.

Però Cuapelada, que havia acabat de nuar les cordes, no va respondre; comprovava que estiguessin ben fermes; els dits li tremolaven descontroladament i els passava nerviós per damunt dels nusos. Quan va estar segur que el Harry no es podia moure ni un centímetre de tibants com havia deixat les cordes, Cuapelada va treure’s un drap negre de la capa i l’hi va entaforar sense miraments a la boca; llavors, sense dir res, va fer mitja volta i va marxar corrents. El Harry no podia fer cap soroll i tampoc veia on s’havia ficat Cuapelada; no podia girar el cap per mirar darrere la làpida; només veia el que tenia just davant seu.

A uns set metres d’ell hi havia el cos del Cedric. També a terra, una mica més enllà, hi havia la Copa dels Tres Bruixots que reflectia la llum platejada dels estels. La vareta del Harry estava a terra, als seus peus. El farcell de roba que el Harry creia que era una criatura estava molt a prop, a tocar de la làpida. L’ésser que hi havia dins no parava de moure’s, intranquil. El Harry s’ho va mirar i la cicatriu va començar a fer-li molt de mal un altre cop… De sobte es va adonar que no volia veure què hi havia dins d’aquella roba… No volia que ningú obrís el farcell…

Sentia sorolls als seus peus. Va mirar avall i va veure una serp gegantina que lliscava sobre l’herba donant tombs a la làpida on estava lligat. La respiració ràpida de Cuapelada tornava a sentir-se, cada cop més a prop. Semblava que estigués arrossegant alguna cosa molt pesada. Quan va aparèixer de nou dins el seu camp de visó, el Harry va veure que el que Cuapelada arrossegava era una marmita de pedra molt gran, que va deixar just davant seu. Estava plena d’un líquid que semblava aigua —el Harry ho va deduir pel soroll que feia— i era més gran que cap de les marmites que ell havia fet servir mai; era una mena de panxa de pedra prou gran perquè un home adult hi pogués seure dins.

Allò que hi havia dins el farcell es movia més impacientment, com si volgués sortir. Ara Cuapelada estava entretingut amb la vareta al peu de la marmita. En un moment hi va fer aparèixer unes flames. La serp gegant es va allunyar del foc i es va amagar en la foscor.

El líquid que hi havia dins la marmita es va escalfar molt de pressa. No només va començar a bullir sinó que deixava anar espurnes, com si s’hagués encès. El vapor s’anava espessint i emboirava el perfil de Cuapelada, que vigilava el foc. Els moviments sota la capa es feien més frenètics. Llavors el Harry va sentir la veu freda i aguda altre cop:

—Afanya’t!

Tota la superfície del líquid brillava amb les guspires. Era com si hi tingués diamants incrustats.

—És a punt, amo.

—Endavant —va dir la veu freda.

Cuapelada va obrir el farcell que hi havia a terra i va revelar-ne el contingut. El Harry va deixar anar un crit que va quedar esmorteït per la bola de teixit que tenia a la boca.

Era com si Cuapelada hagués aixecat una pedra i hagués deixat al descobert un cuc llefiscós, fastigós i cec que s’hi amagava sota… Però pitjor, cent vegades pitjor. El que Cuapelada havia destapat era una espècie de nadó deforme, però alhora el Harry no havia vist mai res que s’assemblés menys a un bebè. No tenia pèl, era d’un color fosc negre vermellós escatat, com si estigués en carn viva. Els braços i les cames els tenia dèbils i esquifits, i la cara… No hi havia cap criatura viva que tingués una cara com aquella… Era plana com la d’una serp i tenia els ulls vermells.

Aquell ésser estava pràcticament desvalgut; va alçar els bracets i es va agafar al coll de Cuapelada, que el va alçar. La caputxa li va caure enrere i el Harry li va llegir una expressió de fàstic a la cara, pàl·lida i exhausta. Va dur la criatura fins al caire de la marmita. Per uns instants el Harry va veure la cara plana i maligna del bebè il·luminada per les guspires que dansaven a la superfície de la poció. Llavors Cuapelada va ficar-lo dins la marmita; es va sentir un xiuxiueig que es va esmorteir dins el líquid. El Harry va sentir com aquell cos fràgil colpejava el cul de la marmita amb un cop sord.

«Deixa que s’ofegui», va pensar el Harry. La cicatriu li feia més mal que mai… «Sisplau, deixa que s’ofegui…».

Cuapelada va parlar. Tenia la veu tremolosa, semblava més mort que viu. Va alçar la vareta i amb els ulls tancats va recitar en la nit:

—Ossos del pare, aportats en la ignorància, renovareu el vostre fill!

La tomba es va obrir als peus del Harry, que, horroritzat, va veure com un núvol de pols s’enlairava a les ordres de Cuapelada i queia suaument dins la marmita. La superfície cristal·lina de l’aigua es va trencar i va petarrellejar. Van sortir guspires en totes direccions i va agafar un to d’un blau verinós.

Llavors Cuapelada es va posar a ploriquejar. Va treure’s una daga llarga, prima i brillant de la capa. La veu se li va trencar en sanglots:

—Carn… del servidor… aportada amb molt de g-gust… reviuràs… el teu senyor.

Va estirar la mà dreta, la mà que tenia quatre dits. Amb l’altra agafava la daga amb fermesa. La va alçar.

El Harry es va adonar del que Cuapelada anava a fer just un segon abans que ho fes… Va tancar els ulls tan fort com va poder, però no va aconseguir barrar el pas dels crits que van esquerdar la nit, uns crits que el van travessar com si a ell també li haguessin clavat la daga. Va sentir un cop sord a terra, va sentir els esbufecs de Cuapelada, i aleshores un clapoteig fastigós, havien llançat alguna cosa a la marmita. El Harry no s’atrevia a mirar… Però la poció s’havia tornat d’un vermell de foc i la llum li travessava les parpelles …

Cuapelada gemegava agònicament però el Harry no es va adonar que el tenia al davant fins que no va notar el seu alè angoixat a la cara.

—Sang de l’enemic, presa per la força, ressuscitaràs el teu adversari.

El Harry no podia fer res per evitar-ho; l’havien lligat massa fort… Lluitant en va per desfer-se de les cordes, va forçar els ulls i va veure que a la mà tremolosa que li quedava a Cuapelada resplendia la daga platejada. Va notar que li clavava la punta a la sofraja del braç dret i que la sang lliscava per la màniga del seu vestit esquinçat. Cuapelada, que seguia panteixant de mal, va furgar-se les butxaques, va treure un flascó i el va posar sota el tall que havia fet al Harry per recollir-ne la sang.

Aleshores se’n va anar coixejant cap a la marmita amb la sang. L’hi va abocar. El líquid que hi havia dins es va tornar instantàniament d’un blanc encegador. Acabada la feina, Cuapelada es va deixar caure de genolls al costat de la marmita, es va desplomar cap a un costat i es va quedar a terra, bressolant-se el monyó de braç sagnant, esbufegant entre sanglots.

La marmita bullia i deixava anar espurnes de diamant en totes direccions; resplendia tant que tot el que l’envoltava va quedar a les fosques. Però allà no passava res…

«Sisplau, que s’hagi ofegat», va pensar el Harry, «que hagi anat malament…».

I aleshores, de sobte, van deixar de sortir espurnes. En lloc d’això, una bafarada de vapor blanc va emanar de la marmita i va engolir tot el que el Harry tenia al davant, de manera que no veia Cuapelada, ni el Cedric, ni res més que vapor… «Ha anat malament», va pensar, «sisplau, sisplau, que s’hagi mort…».

Però aleshores, a través de la boira que l’envoltava, el Harry va veure la silueta d’un home alt i esquelètic que sorgia de la marmita i se li van glaçar les venes.

—Vesteix-me —va ordenar la veu freda i aguda dins la boira; i Cuapelada, gemegant, ploriquejant, bressolant-se el braç mutilat, es va afanyar a recollir la roba negra que hi havia a terra, es va alçar, i amb una mà va passar el vestit al seu senyor pel cap.

L’home prim va sortir de la marmita mirant-se el Harry… I el Harry es va trobar davant aquella cara que l’havia estat perseguint en somnis durant tres anys. Blanca com una calavera, amb uns grans ulls vermells aterridors i un nas pla com el d’una serp amb dues escletxes a tall de narius…

Lord Voldemort havia ressuscitat.





33. Els Cavallers de la Mort


Voldemort va deixar de mirar el Harry i va començar a examinar-se el cos. Les seves mans eren com grans aranyes blanques; es va acariciar el pit amb uns llargs dits blancs; els ulls vermells, de pupil·les verticals com els d’un gat, li van brillar encara més en la foscor. Va alçar les mans i va flexionar els dits fascinat, exultant. No va parar la més mínima atenció a Cuapelada, que seguia a terra sagnant i retorçant-se de dolor; ni tampoc a l’enorme serp, que havia anat lliscant de nou cap a la llum i tornava a voltar el Harry, xiuxiuant. Voldemort va esmunyir una d’aquelles dues mans tan antinaturalment llargues a la butxaca i va treure’n una vareta. La va acariciar amb suavitat i després la va alçar, apuntant a Cuapelada, que va sortir volant i va anar a petar contra la làpida on el Harry estava lligat; va lliscar pel marbre i es va quedar als peus escarxofat, plorant. Voldemort va dirigir els seus ulls vermells cap al Harry, rient amb un riure fred, agut, histriònic.

Cuapelada duia el vestit amarat de sang; s’hi havia embolicat el monyó.

—Senyor… —va dir amb veu tremolosa—. Senyor… Em va prometre que… M’ho va prometre…

—Estira el braç —va dir Voldemort desganat.

—Oh, senyor… Gràcies, senyor…

Cuapelada va estirar el monyó sagnant, però Voldemort va tornar a riure.

—Aquest no, l’altre.

—Senyor, sisplau… Sisplau…

Voldemort es va inclinar i va estirar-li el braç esquerre; li va pujar la màniga a l’alçada del colze i el Harry va veure que tenia alguna cosa a la pell que semblava un tatuatge vermell i lluent. Era una calavera amb una serp que li sortia de la boca, la mateixa imatge que havia aparegut al cel el dia de la final del Mundial de Quidditch: la marca de les forces del mal. Voldemort la va examinar atentament, ignorant els plors incontrolats de Cuapelada.

—Ha tornat —va dir a mitja veu—. I tots se’n deuen haver adonat… Ara veurem… Ara sabrem…

Amb el dit índex va prémer la marca que Cuapelada tenia al braç.

El Harry va sentir una punxada fortíssima a la cicatriu i Cuapelada va deixar anar un xisclet agut. Voldemort va treure el dit de la marca de Cuapelada i el Harry va veure que s’havia tornat de color negre atzabeja.

Amb una expressió de cruel satisfacció a la cara, Voldemort es va dreçar, va fer un gest amb el cap i va mirar al seu voltant pel cementiri.

—Quants seran prou valents per tornar quan la sentin? —va murmurar, mirant les estrelles amb aquells ulls vermells—. I quants seran tan necis com per no tornar?

Es va posar a caminar amunt i avall davant el Harry i Cuapelada, repassant el cementiri amb la mirada. Un minut després va tornar a mirar-se el Harry amb un somriure cruel que li deformava la cara de serp.

—Harry Potter, ets sobre les despulles del meu pare —va xiuxiuejar suaument—, que era un muggle ximple… Una mica com la teva estimada mare. Però tots dos van fer el seu servei, oi? La teva mare va morir per defensar-te quan eres un nadó… Jo vaig matar el meu pare, i ja veus com m’ha estat d’útil ara, després que mort…

Voldemort va tornar a riure. Va seguir caminant amunt i avall, mirant al seu voltant, mentre la serp seguia fent voltes per la gespa.

—Potter, veus aquella casa que hi ha sobre el turó? Allà vivia el meu pare. La meva mare, que era una bruixa que vivia a baix al poble, se’n va enamorar. Però ell la va abandonar quan ella li va dir què era… No li agradava gens la màgia, al meu pare…

»La va abandonar i va tornar a casa dels seus pares muggles abans i tot que jo nasqués, Potter; i ella va morir en el meu part, així que a mi em van deixar en un orfenat de muggles… Però jo em vaig prometre que el trobaria i que em venjaria d’aquell ximple que em va donar el seu nom… Tod Rodlel…

Va continuar caminant, fixant els ulls vermells en les làpides del cementiri.

—Aquí em tens, recordant la història familiar… —va dir en veu baixa—. M’estic posant sentimental… Però mira, Harry! La meva veritable família torna!

L’aire es va omplir d’un brunzit de capes. Bruixots que aparetien entre les làpides, entre les ombres, rere el teix. Tots portaven caputxa i màscara. I un per un es van anar acostant… Lentament, amb cautela, com si no es poguessin creure el que veien. Voldemort els esperava en silenci. Aleshores un dels Cavallers de la Mort es va deixar caure a terra de genolls, es va arrossegar fins a Voldemort i li va besar la vora del seu vestit negre.

—Senyor, amo i senyor… —va murmurar.

Els Cavallers de la Mort que eren rere seu van fer el mateix; tots es van acostar a Voldemort de genolls i li van besar el vestit, per després allunyar-se i alçar-se formant un cercle que envoltava la tomba de Tod Rodlel, el Harry, Voldemort i la bola plorosa i crispada en què s’havia convertit Cuapelada. Però al cercle hi havia buits, com si esperessin més gent. En canvi, Voldemort no semblava que esperés ningú més. Va mirar-se les cares emmascarades i, tot i que no feia vent, una remor, una mena de tremolor, va recórrer el cercle.

—Benvinguts, Cavallers de la Mort —va dir Voldemort—. Tretze anys… Han passat tretze anys des de l’últim cop que ens vam trobar. I tot i així responeu a la meva crida com si fos ahir… Encara estem units per la marca de les forces del mal, doncs! O no?

Va avançar la cara i es va posar a ensumar l’aire, obrint les escletxes que tenia per narius.

—Sento un sentiment de culpabilitat —va dir—. L’aire fa pudor de culpabilitat.

El cercle va tornar a tremolar, com si tots els seus components volguessin però no s’atrevissin a fer una passa enrere.

—Sou aquí, tots d’una peça i la mar de sans, amb els poders intactes… Heu comparegut a la meva crida puntualment! I aleshores em pregunto… Per què aquesta banda de bruixots no va anar mai a la recerca del seu senyor, a qui havien jurat lleialtat eterna?

Ningú va dir res. Ningú es va moure excepte Cuapelada, que era a terra, plorant sobre el seu braç sagnant.

—I em responc —va murmurar Voldemort—: devien creure que estava acabat, devien pensar que no tornaria. Se’n van anar amb el cap cot als meus enemics i van suplicar clemència. Van dir que eren innocents, que no sabien el que feien, que havien actuat sota els efectes d’un embruix…

»I aleshores em pregunto, com pot ser que pensessin que no ressuscitaria? Ells, que sabien les mesures que havia pres, molts anys enrere, per resguardar-me de la mort. Ells, que havien vist proves de la immensitat de la meva força, en l’època que era el bruixot més poderós del món.

»I em responc: potser és que creien que existia un poder encara més gran, un poder que podia vèncer fins i tot Lord Voldemort… Potser és que ara presten vassallatge a un altre… Potser a aquell campió dels plebeus, dels sang de fang i els muggles que és l’Albus Dumbledore?

En sentir el nom del Dumbledore, els integrants del cercle es van agitar, i alguns van mormolar i fer que no amb el cap.

Voldemort els va ignorar.

—Sento una gran decepció… Confesso que estic decebut…

De sobte un dels homes es va llançar endavant, trencant el cercle. Tremolant de cap a peus, es va desplomar als peus de Voldemort.

—Senyor! —va xisclar—. Senyor, perdoni’m! Perdoni’ns a tots!

Voldemort es va posar a riure. Va alçar la vareta i va fer: «Crucio!».

El Cavaller de la Mort que era a terra es retorçava i xisclava com un boig; el Harry estava convençut que el so arribaria a les cases dels voltants… «Sisplau, que vingui la policia», va pensar, «que vingui algú… qualsevol…».

Voldemort va tornar a alçar la vareta. El Cavaller de la Mort torturat va quedar estirat a terra, amb la respiració tallada.

—Avery, aixeca’t —va dir Voldemort suaument—. Amunt. Demanes perdó? Lord Voldemort no perdona. Lord Voldemort no oblida. Han passat tretze anys molt llargs… I vull que me’ls pagueu, abans de perdonar-vos. El Cuapelada ja ha pagat part del seu deute, oi, Cuapelada?

Va abaixar la vista cap a Cuapelada, que seguia sanglotant.

—Tu no vas tornar a mi per lleialtat, sinó per por als teus antics companys. Així que et mereixes aquest dolor, Cuapelada. Ho saps, oi?

—Sí, senyor —va gemegar Cuapelada—. Però, sisplau, senyor… Sisplau…

—Tot i així, no es pot negar que m’has ajudat a recuperar el cos —va dir Voldemort, impassible, observant Cuapelada, que plorava a terra—. Ets un traïdor i un inútil, però m’has ajudat… I Lord Voldemort sempre recompensa aquells que l’ajuden…

Voldemort va tornar a alçar la vareta i va fer un gest en l’aire. De la punta de la vareta va sorgir una cinta d’alguna substància que semblava plata fosa. Al principi no tenia forma, però ben aviat es va cargolar i es va convertir en una rèplica d’una mà humana que resplendia com la lluna i se’n va anar volant fins a posar-se sobre el canell sagnant de Cuapelada.

Cuapelada va deixar de sanglotar a l’acte. Respirant amb una dificultat desagradable, va alçar el cap i es va mirar incrèdul la mà de plata que ara tenia enganxada al braç mitjançant unes sutures invisibles, com si portés un guant meravellós. Va flexionar els dits brillants i aleshores, tremolant, va agafar un branquilló de terra i el va convertir en pols.

—Senyor! —va murmurar—. Senyor, és preciosa… Gràcies… Moltes gràcies…

Es va arrossegar de genolls cap a Voldemort i li va besar la vora del vestit.

—Que la teva lleialtat no torni a flaquejar, Cuapelada —va dir Voldemort.

—Oh, no, senyor… Mai, senyor…

El Cuapelada es va posar dret i va ocupar el lloc que tenia reservat al cercle de Cavallers de la Mort, mirant-se la seva poderosa mà nova amb la cara encara plena de llàgrimes. Voldemort es va acostar a l’home que hi havia a la dreta de Cuapelada.

—Lucius, el meu astut amic —va murmurar, aturant-se davant seu—. M’han dit que no has renunciat a les maneres dels vells temps, tot i que al món exterior mostres una façana respectable. Encara vols dirigir les ratxes de tortura als muggles, oi? Però, en canvi, mai vas anar a buscar-me, Lucius… La teva gesta el dia de la final del Mundial de Quidditch va ser graciosa… Però no hauries hagut de canalitzar les teves energies a trobar i ajudar el teu senyor?

—Senyor, he estat sempre en estat d’alerta —va dir la veu de Lucius Malfoy suaument rere la màscara—. Si hagués percebut cap signe seu, si m’hagués arribat cap rumor del seu parador, hauria volat immediatament al seu costat. Res m’hauria impedit…

—Però vas fugir de la meva marca, quan un Cavaller de la Mort fidel la va enviar al cel l’estiu passat… —va dir Voldemort, mandrós, i el senyor Malfoy va deixar de parlar de cop—. Sí, sé perfectament que va passar, Lucius… M’has decebut… Espero més lleialtat en el futur…

—Per descomptat, senyor, per descomptat… Agraeixo la seva misericòrdia…

Voldemort va continuar i es va aturar a l’espai —prou gran per a dues persones— que separava Malfoy del següent home.

—Aquí hi hauria d’haver els Lestranges —va dir Voldemort a mitja veu—. Però els van tancar a Azkaban. Ells sí que van ser fidels. Van preferir anar a la presó abans que renegar de mi… Quan prenguem Azkaban, els Lestranges seran recompensats com mai haurien pogut somiar. I els demèntors s’uniran a nosaltres, és clar… Són els nostres aliats naturals… I cridarem els gegants que s’han exiliat… Tots els meus servidors devots tornaran a ser amb mi, i organitzarem una temible armada d’éssers…

Voldemort va seguir fent el cercle. A alguns dels Cavallers de la Mort els passava sense dir res, però davant d’altres s’aturava per parlar.

—Ah, MacNair… Diu el Cuapelada que ara et dediques a ajusticiar bèsties perilloses per a la Conselleria d’Afers Màgics… D’aquí a poc tindràs víctimes més dignes. Lord Voldemort te’n proveirà…

—Gràcies, senyor… Moltes gràcies —va mormolar MacNair.

—I aquí tenim —Voldemort era davant els dos encaputxats més grossos— el Crabbe… Aquest cop et portaràs millor, oi? I tu, Goyle, també, no?

Li van fer una reverència matussera, murmurant:

—Sí, senyor…

—Oh, i tant, senyor…

—El mateix et dic a tu, Nott —va dir Voldemort a mitja veu, en passar pel geperut que hi havia a l’ombra del senyor Goyle.

—Senyor, em prostro davant seu, sóc el seu més fidel…

—D’acord, ja n’hi ha prou —el va aturar Voldemort.

Aleshores va arribar al forat més gran que hi havia al cercle i se’l va quedar mirant amb els seus ulls vermells impassibles, com si hi veiés gent.

—Aquí hi falten sis Cavallers de la Mort… Tres d’ells van morir al meu servei. Un quart que és massa covard per tornar… Ho pagarà. Un altre que em penso que m’ha deixat per sempre… Aquest morirà, és clar. I un últim que és el servidor més fidel que tinc i que ja torna a estar al meu servei.

Els Cavallers de la Mort es van incomodar; el Harry va advertir que es miraven els uns als altres pels forats de les màscares.

—Aquest servidor fidel és a Hogwarts, i és gràcies a la seva feina que aquesta nit ha arribat el nostre jove convidat…

»Sí —va dir Voldemort, i un gran somriure li va arronsar aquella boca sense llavis que tenia, al mateix temps que tots els ulls del cercle es giraven cap al Harry—. Harry Potter ha tingut l’amabilitat d’assistir a la meva festa de resurrecció. Fins i tot podríem dir que és el meu convidat d’honor.

Es va fer un silenci. Aleshores el Cavaller de la Mort que era a la dreta de Cuapelada va fer una passa endavant i la veu de Lucius Malfoy va parlar sota la màscara.

—Senyor, ens morim de ganes de saber… Li preguem que ens expliqui… Com ha aconseguit realitzar aquest… aquest miracle… Com s’ho ha fet per tornar amb nosaltres…

—Ah, és una història molt interessant, Lucius —va dir Voldemort—. Que comença, i acaba, amb aquest jove.

Va caminar mandrosament cap al Harry i es va posar al seu costat de manera que ara tots els ulls del cercle els miraven a tots dos. La serp continuava voltant la làpida.

—Ja sabeu, és clar, que diuen que aquest noi va provocar la meva caiguda —va dir Voldemort suaument, amb els ulls vermells clavats en el Harry, a qui la cicatriu va començar a fer un mal tan atroç que estava a punt de posar-se a cridar—. Tots sabeu que, la nit que vaig perdre els poders i el cos, havia intentat matar-lo. La seva mare va morir per salvar-lo i sense voler li va donar una protecció que jo no havia previst… Així que no podia tocar el noi.

Voldemort va alçar un dels seus llargs dits blancs i el va posar a tocar de la galta del Harry.

—La seva mare va deixar en ell l’empremta del seu sacrifici… Això és una màgia molt antiga. Me n’hauria hagut de recordar; però vaig actuar precipitadament i ho vaig passar per alt… Tant és. Ara ja el puc tocar.

El Harry va sentir que la punta del llarg dit blanc el tocava i va pensar que el cap li explotaria del mal que li feia.

Voldemort li va riure a l’orella, va enretirar el dit i va seguir parlant als Cavallers de la Mort.

—Vaig cometre un error de càlcul, ho reconec, amics meus. El malefici que li havia fet va rebotar per culpa de l’estúpid sacrifici d’aquella dona i em va tocar a mi. Aaah! Quin desastre, amics meus; no estava preparat. El cos em va ser arrabassat, i vaig quedar reduït a una cosa que no arribava ni a esperit ni a fantasma… Però, tot i així, continuava viu. Què era, doncs? Ni tan sols jo ho sé… Jo, que havia anat més lluny que ningú en el camí cap a la immortalitat. Ja sabeu quin és el meu objectiu: vèncer la mort. I en aquells moments se’m va posar a prova i va resultar que algun dels meus experiments va funcionar… Perquè no vaig morir, tot i que el malefici m’hauria hagut de matar. Això no obstant, tenia tan poca energia com el més feble dels éssers, i no podia fer res… Perquè no tenia cos i tots els sortilegis que m’haurien pogut ajudar requerien l’ús d’una vareta…

»Recordo que em vaig haver de forçar, cada segon del dia i de la nit, sense descans, a existir… Vaig buscar refugi en un bosc lluny d’aquí, i vaig posar-me a esperar… Estava convençut que algun dels meus fidels Cavallers de la Mort em vindria a buscar… Algun d’ells em trobaria i realitzaria la màgia que jo no podia fer per tornar-me a un cos… Però vaig estar esperant en va…

Una altra tremolor va recórrer el cercle de Cavallers de la Mort. Voldemort va deixar que el silenci s’estengués terroríficament abans de continuar.

—Tan sols em restava un poder, el de posseir els cossos dels altres. Però no m’atrevia a anar a llocs on hi hagués humans perquè sabia que els aurors seguien en estat d’alerta i m’estaven buscant. De tant en tant parasitava animals, preferentment serps, és clar, però la meva situació no millorava gaire respecte al meu estat d’esperit, ja que els seus cossos no estaven preparats per fer màgia… I el parasitisme els escurçava la vida, així que cap dels meus hostes durava gaire…

»Aleshores, fa quatre anys, se’m va presentar una ocasió excel·lent. Un bruixot jove, neci i fàcil d’enganyar, es va creuar amb mi al bosc que jo havia convertit en la meva llar. Oh, era l’oportunitat que havia estat somiant… Perquè ell era professor a l’escola del Dumbledore… No em va costar gaire sotmetre’l a la meva voluntat… Em va portar fins al país i, poc després, vaig prendre possessió del seu cos per supervisar de prop les instruccions que li donava. Però el pla va fallar. No vaig aconseguir robar la pedra filosofal. No vaig poder garantir-me la immortalitat. Em van desbaratar els plans… Harry Potter em va tornar a desbaratar els plans…

Es va tornar a fer silenci; res no es movia, ni tan sols les fulles del teix. Els Cavallers de la Mort estaven immòbils amb els ulls brillants clavats en Voldemort i en el Harry.

—Aquell servidor va morir quan vaig abandonar el seu cos, i jo vaig continuar tan dèbil com era abans —va continuar Voldemort—. Vaig tornar al meu amagatall, ben lluny; no us negaré que vaig témer no poder recobrar mai més els meus poders… Sí, aquell va ser el pitjor moment que vaig passar… Era impensable que tingués la sort que aparegués un altre bruixot de qui pogués posseir el cos… I havia perdut tota esperança que als Cavallers de la Mort els importés què se n’havia fet de mi…

Un o dos bruixots emmascarats es van moure incòmodes, però Voldemort no en va fer cap cas.

—Llavors, encara no fa un any, quan ja ho donava tot per perdut, per fi… Un servidor va tornar a mi: Cuapelada, que havia simulat la seva mort per escapar a la justícia, va ser desemmascarat per aquells que ell pensava que eren els seus amics i llavors va decidir tornar amb el seu senyor. Em va buscar al país on des de feia temps es rumorejava que m’amagava… Evidentment, les rates que es va trobar pel camí van ajudar-lo. El Cuapelada té una afinitat molt curiosa amb les rates, oi, Cuapelada? Les seves fastigoses amiguetes van dir-li que hi havia un lloc, a l’interior dels boscos d’Albània, que era perillós; un lloc on petits animalons com elles havien trobat la mort en mans d’una ombra fosca que els posseïa…

»Però el viatge fins a mi no va estar mancat d’entrebancs, oi, Cuapelada? Un dia que el Cuapelada estava molt afamat va cometre l’error d’aturar-se a menjar en una fonda als afores del bosc on creia que jo m’amagava… I allà va tenir la mala sort de trobar-se la Berta Noca, una bruixa de la Conselleria d’Afers Màgics.

»I, fixeu-vos com el destí afavoreix Lord Voldemort… Això podria haver estat la fi del Cuapelada, i de la meva última possibilitat de regenerar-me. Però ell, amb una astúcia sorprenent, la va convèncer perquè l’acompanyés a fer un passeig nocturn. Aleshores la va anihilar i la va portar a mi. I la Berta Noca, que ho podia haver engegat tot a rodar, va resultar ser el millor regal que em podien haver fet… Ja que, després de persuadir-la subtilment, va convertir-se en una veritable font d’informació.

»Em va dir que enguany se celebraria el Torneig dels Tres Bruixots a Hogwarts. Em va dir que coneixia un Cavaller de la Mort que m’era fidel i que faria el que fos per mi si m’hi posava en contacte… Em va dir tantes coses… Però els mitjans que vaig fer servir per trencar el sortilegi de pèrdua de memòria que li havien fet eren poderosos, així que quan vaig acabar d’obtenir tota la informació que em podia ser útil, el seu cos i la seva ment estaven fets malbé de manera irreparable. Havia fet el seu paper. Jo ja no podia posseir-la, així que em vaig desempallegar d’ella.

Voldemort va tornar a fer el seu somriure sardònic, despietat, amb uns ulls vermells inexpressius.

—Tampoc no podia posseir el cos del Cuapelada, és clar, ja que tothom el donava per mort i hauria cridat massa l’atenció. Però tot i així ell era el servidor amb cos que necessitava i, per inútil que fos com a bruixot, el Cuapelada va poder seguir les instruccions que li vaig donar, que em donarien un cos, un cos propi, rudimentari i dèbil, un cos que podria habitar mentre esperava els ingredients per al renaixement de debò… Un o dos maleficis de collita pròpia… Una mica d’ajuda de la meva estimada Nagini —els ulls de Voldemort van seguir la serp que es movia en cercles incansablement—, una poció confeccionada amb sang d’unicorn i amb el verí de serp que la Nagini em va proporcionar… Aviat vaig disposar d’un cos de forma quasi humana i prou fort per viatjar.

»Ja no hi havia cap possibilitat de robar la pedra filosofal, sabia que el Dumbledore s’hauria encarregat de destruir-la. Però estava disposat a recobrar la vida mortal, abans de cercar la immortal. Vaig abaixar el llistó… Em conformaria recuperant el cos i els poders que tenia.

»Sabia que per aconseguir-ho havia d’utilitzar una antiga recepta de màgia negra, la que m’ha fet renéixer aquesta nit, per a la qual em calien tres ingredients molt poderosos. Be, un el teníem a mà, oi, Cuapelada? La carn oferta per un servidor…

»També necessitava els ossos del meu pare; això, natural ment, volia dir que havíem de venir aquí, on va ser enterrat. Però la sang de l’enemic… El Cuapelada volia que utilitzés qualsevol bruixot, oi, Cuapelada? Qualsevol bruixot que m’hagués odiat… Com tants n’hi ha encara avui. Però jo sabia quin havia de fer servir per alçar-me de nou, més poderós del que era quan vaig caure. Volia la sang de Harry Potter. Volia la sang d’aquell que em va privar dels poders tretze anys enrere, ja que així la persistent protecció que un dia li va conferir la seva mare correria també per les meves venes…

»Però, com podíem posar les mans sobre Harry Potter? I és que estava molt més protegit del que crec que ell mateix s’imagina, amb uns artificis que el Dumbledore va enginyar quan el futur del noi va recaure sota la seva responsabilitat. El Dumbledore havia invocat la màgia antiga per assegurar la protecció del noi quan estigués a casa dels seus parents. Ni tan sols jo puc tocar-lo allà… Aleshores, és cert, va haver-hi la final del Mundial de Quidditch… Vaig pensar que no estaria tan protegit, lluny dels seus familiars i del Dumbledore, però jo encara no era prou fort per intentar un segrest enmig d’una multitud de mags de la Conselleria. I després el noi tornava a Hogwarts, sota la mirada contínua d’aquell idiota del nas tort amant dels muggles. Com m’ho podia fer per pescar-lo?

»Doncs… amb la informació que em va donar la Berta Noca, és clar. Amb l’ajut del Cavaller de la Mort fidel que encara em quedava, a qui vaig enviar a Hogwarts per tal que el nom del noi fos introduït al calze de foc. El Cavaller de la Mort es va encarregar d’assegurar que el noi guanyaria el Torneig… Que fos ell el primer a tocar la Copa dels Tres Bruixots… La copa que el meu servidor havia convertit en un portarreu que el portaria aquí, lluny de l’ajuda i la protecció del Dumbledore, perquè caigués als meus braços, que l’esperaven ansiosament. I aquí el teniu… El noi que tots crèieu que havia estat el causant de la meva fi…

Voldemort va avançar lentament i es va girar per encarar el Harry. Aleshores va alçar la vareta:

—Crucio!

El Harry mai havia sentit un dolor tan atroç; els ossos li cremaven com el foc; sentia com si el cap se li estigués esquerdant per la cicatriu; els ulls li ballaven descontrolats; volia que s’acabés… Volia desmaiar-se… Volia morir…

I, de sobte, es va acabar. Es va quedar penjant sense forces de les cordes que l’aferraven a la làpida del pare de Voldemort, mirant-se aquells ulls vermells a través d’una espècie de boira. La nit va dringar amb les rialles dels Cavallers de la Mort.

—Ja veieu, quina ximpleria creure que aquest noi arribaria a ser més fort que jo —va dir Voldemort—. Que ningú s’equivoqui. Harry Potter se’m va escapar gràcies a un cop de sort. I us demostraré el meu poder matant-lo, ara i aquí, davant de tots vosaltres… Ara que el Dumbledore no hi és per protegir-lo, i la seva mare no pot morir per ell. Li donaré una oportunitat. Deixaré que lluiti per la seva vida, així no us quedarà cap dubte de qui és el més fort. Només serà un moment, Nagini —va xiuxiuejar, i la serp va lliscar fins on eren els Cavallers de la Mort, expectants.

—Cuapelada, deslliga’l i torna-li la vareta.





34. Priora Incantamenta


El Cuapelada es va acostar al Harry, que va buscar on tenia els peus que li havien de suportar el pes quan li deslligués les cordes. El Cuapelada va alçar la mà platejada acabada d’estrenar, li va treure el drap que li havia posat a la boca i aleshores va tallar les cordes que el lligaven d’una sola passada.

Durant un instant el Harry va considerar la possibilitat de sortir corrent, però en posar els peus sobre la tomba coberta de males herbes es va adonar que amb aquella cama ferida no aniria enlloc i, a més, els Cavallers de la Mort van tancar files de manera que al cercle que formaven al voltant seu i de Voldemort ja no hi havia els espais buits destinats a aquells que faltaven. El Cuapelada va sortir del cercle, se’n va anar cap al cos del Cedric, va tornar amb la vareta del Harry i l’hi va posar a la mà bruscament sense mirar-lo. Aleshores va tornar al seu lloc al cercle dels Cavallers de la Mort.

—Potter, t’han ensenyat a batre’t en duel? —va preguntar Voldemort suaument, els ulls vermells brillant en la foscor.

En sentir aquelles paraules al Harry li va venir el record llunyà, com si provingués d’una altra vida, de la sessió del club de duel de Hogwarts a la qual havia assistit dos anys enrere… L’únic que havia après aquell dia era el sortilegi desarmador Expulsiarmus, però allò en aquells moments no li servia de res perquè, fins i tot en el cas que aconseguís deixar Voldemort sense vareta, estava totalment envoltat de Cavallers de la Mort, en una proporció de trenta contra un. Mai li havien ensenyat res que li pogués servir en aquells moments, i sabia que el malefici amb què l’atacarien era aquell contra el qual el Murri els havia previngut: l’indeturable Obitus per subitum… I Voldemort tenia raó: aquell cop la seva mare no podia morir per ell… Estava totalment desprotegit…

—Harry, toca fer la reverència —va dir Voldemort inclinant-se lleugerament, però sense deixar de mirar el Harry amb la seva cara de serp—. Vinga, s’han d’observar les formalitats… Al Dumbledore li agradaria que et portessis com un cavaller… Inclina’t davant la mort, Harry…

Els Cavallers de la Mort es van posar a riure. La boca sense llavis de Voldemort somreia. El Harry no va fer la reverència. No pensava deixar que Voldemort jugués amb ell abans de matar-lo… No li volia donar aquella satisfacció…

—He dit que facis una reverència —va dir Voldemort, alçant la vareta, i el Harry va sentir que se li corbava l’espina dorsal com si una gran mà invisible l’estigués empenyent des de darrere, i els Cavallers de la Mort van riure més fort encara.

—Així m’agrada —va dir Voldemort suaument i, en abaixar la vareta, la pressió exercida sobre el Harry va deixar d’actuar—. I ara encara’m com un home… Amb l’espatlla erecta i amb orgull, igual que va morir el teu pare…

»Molt bé, ja podem començar el duel…

Voldemort va alçar la vareta i, sense donar-li temps de defensar-se, ni tan sols de moure un pèl, li va tornar a fer el Malefici Imperatiu. El mal que va sentir era tan intens, tan punyent, que ja no sabia on era… Sentia com si un munt de ganivets passats pel foc li estiguessin travessant cada centímetre de la pell i el cap li hagués d’explotar de dolor; cridava de mal, cridava com no havia cridat en tota la seva vida…

I, de sobte, va deixar de sentir mal. El Harry va rodolar per terra i es va alçar com va poder; tremolava tan descontroladament com ho havia fet el Cuapelada en tallar-se la mà; va trontollar i va caure de costat sobre el cercle de Cavallers de la Mort, que el van empènyer de nou cap a Voldemort.

—Deixaré que descansis una mica —va dir Voldemort amb els narius dilatats de l’exaltació—. T’anirà bé un petit descans… Què, t’ha fet mal, eh? No vols que t’ho torni a fer, oi?

El Harry no va contestar. Estava a punt de morir, igual que el Cedric; aquells ulls vermells despietats l’hi deien… Moriria, i no podia fer-hi res… Però no pensava deixar que juguessin amb ell. No pensava obeir Voldemort… No pensava arrossegar-se i suplicar-li…

—T’he preguntat si volies que t’ho tornés a fer —va dir Voldemort suaument—. Contesta’m! Imperio!

I, per tercer cop a la vida, el Harry va sentir que tenia la ment en blanc… Ah, quin alleujament, no pensar! Tenia la sensació d’estar flotant, com en un somni…

«Contesta… Digues “no”… Digues que no vols…».

«No penso contestar», va dir una veu més forta dins el seu cap, «no ho penso fer…».

«Contesta que no…».

«No penso contestar-li, no ho penso fer…».

«Contesta que no…».

—No penso contestar!

I allò últim va ser el que va sortir de la boca del Harry; les paraules van ressonar en el cementiri i l’estat de somni es va acabar com si li haguessin tirat una galleda d’aigua freda a sobre: va tornar a sentir que tenia tot el cos adolorit a conseqüència del Malefici Imperatiu, va tornar a ser conscient d’on era, i de què li havia de passar…

—Que no penses contestar?! —va remugar Voldemort; els Cavallers de la Mort havien deixat de riure—. Que no penses dir que «no»?! Veig que abans de matar-te t’hauré d’ensenyar a obeir… Potser necessites una altra dosi de dolor per aprendre?

Voldemort va alçar la vareta, però aquell cop el Harry estava preparat; gràcies als reflexos que havia adquirit amb l’entrenament de quidditch, ràpidament es va llançar de costat a terra, va rodolar i es va amagar rere la làpida del pare de Voldemort; que va cruixir en rebre el malefici destinat a ell.

—Harry, no som aquí per jugar a fet i amagar —va dir la veu suau i freda de Voldemort acostant-se-li, mentre els Cavallers de la Mort reien pels descosits—. No et pots amagar de mi. Que t’avorreix el nostre duel? Vols que l’acabi ara mateix, Harry? Surt, Harry… Surt a jugar amb mi… Ja veuràs, serà ràpid… Fins i tot és possible que no sentis dolor… No ho sé… No he mort mai…

El Harry es va ajupir rere la làpida; sabia que havia arribat el final. Tot s’havia acabat… Ningú el podia salvar. I, en sentir que Voldemort se li acostava, només va pensar en una cosa, més enllà de la por i la raó: no moriria ajupit com un nen jugant a fet i amagar; no moriria agenollat als peus de Voldemort… Moriria dret, com el seu pare, i moriria defensant-se, fins i tot si no hi havia defensa possible…

Abans que Voldemort tragués el cap de serp per la làpida, el Harry es va alçar… Agafant la vareta amb força, la va aixecar i va sortir de darrere de la làpida, encarant Voldemort.

Voldemort estava a punt. El Harry va cridar «Expulsiarmus!», i alhora Voldemort va cridar «Obitus per subitum!».

Un raig de llum verda va sortir de la vareta de Voldemort just quan de la vareta del Harry en sortia un de llum vermella… Els dos raigs es van trobar a mig camí… I, de sobte, al Harry li va començar a vibrar la vareta com si hi passés un corrent elèctric; se li va engarrotar la mà i no l’hauria pogut moure encara que hagués volgut; un raig de llum fi connectava ara les dues varetes, un raig que no era ni vermell ni verd, sinó daurat, i el Harry, seguint el raig de llum amb ulls desconcertats, va veure que els llargs dits blancs de Voldemort també agafaven amb força una vareta que vibrava.

I aleshores va succeir una cosa que el Harry no s’esperava: es van enlairar de terra. Voldemort i ell es van elevar amb les varetes connectades pel fil de llum daurada. Es van allunyar de la tomba del seu pare i van aterrar en un terreny on no hi havia làpides… Els Cavallers de la Mort xisclaven, demanaven instruccions a Voldemort; van tornar a tancar el cercle al voltant del Harry i Voldemort amb la serp als peus i alguns van treure les varetes…

El fil daurat que connectava el Harry i Voldemort es va dividir en milers de raigs que es van entrecreuar per sobre seu fins que tots dos van quedar atrapats en una xarxa daurada en forma de cúpula que semblava una gàbia de llum rere la qual els Cavallers de la Mort els aguaitaven com xacals…

—No feu res! —va cridar Voldemort als Cavallers de la Mort, i el Harry va notar que estava esverat, va veure que lluitava per trencar el fil de llum que encara connectava les dues varetes. El Harry va agafar la seva amb les dues mans, fent més força encara, i el fil daurat no es va trencar—. No feu res a menys que us ho ordeni! —va cridar Voldemort de nou als Cavallers de la Mort.

I, aleshores, un so bellíssim que semblava d’un altre món va omplir l’aire… Un so que sortia dels fils que conformaven la xarxa de llum que vibrava al voltant del Harry i Voldemort. El Harry va reconèixer aquell so, tot i que només l’havia sentit un cop a la vida… Era el cant d’un fènix…

Per al Harry aquell era el cant de l’esperança. El cant més bell i reconfortant que havia sentit mai. Sentia que la cançó era dins seu i no només fora… Era el so que ell relacionava amb el Dumbledore, i sentir-lo era com tenir un amic que li parlava a l’orella.

«Has de mantenir la connexió».

«Ja ho sé», va dir el Harry a la música, «ja sé que he de mantenir la connexió…». Però, tan bon punt ho va dir, li va resultar molt més difícil de fer. La vareta vibrava amb més força que mai i al fil que els unia van aparèixer unes boles de llum que lliscaven amunt i avall. El Harry va sentir que la vareta li feia una forta estrebada en el moment que les boles de llum van començar a lliscar lentament però ininterrompudament cap a ell… Ara el raig de llum sortia de Voldemort i anava cap a ell i la vareta vibrava amb violència.

A mesura que les boles de llum s’acostaven a la vareta del Harry, la fusta que tenia entre els dits augmentava de temperatura, fins que es va posar tan calenta que va témer que s’hi calés foc. Com més s’acostaven les boles, més li vibrava la vareta; estava segur que la vareta no resistiria el contacte; semblava que hagués d’esclatar…

Va concentrar totes les seves energies perquè les boles tornessin cap a Voldemort amb la cançó del fènix ressonant-li a l’oïda, els ulls furiosos, fixos… I, lentament, molt lentament, les boles es van aturar i després, igual de lentament, van començar a recular… I ara era la vareta de Voldemort la que vibrava enfurismada… Voldemort estava desconcertat i gairebé semblava que tingués por…

Una de les boles de llum vibrava a pocs dits de la vareta de Voldemort. El Harry no sabia per què ho feia, no sabia si aconseguiria alguna cosa amb tot plegat… Però es va concentrar com no ho havia fet a la vida per aconseguir que la bola de llum tornés a la vareta de Voldemort… I, a poc a poc… Molt a poc a poc… Va lliscar pel fil daurat… Va vibrar un instant… I finalment hi va connectar…

La vareta de Voldemort es va posar a xisclar de dolor. I, de sobte —Voldemort va posar uns ulls com plats de la sorpresa—, va deixar anar una mà de fum dens que va desaparèixer poc després… Era el fantasma de la mà que havia fet a Cuapelada. Es van sentir més xisclets de dolor. I aleshores alguna cosa molt més gran va començar a sorgir, alguna cosa enorme de color gris que semblava estar feta del fum més espès que el Harry havia vist mai. Era un cap. Seguit d’un pit i uns braços… Era el tors del Cedric Diggory.

Al Harry li hauria pogut caure la vareta per efecte del xoc, però l’instint va fer que seguís aguantant-la amb força perquè no es trenqués el fil de llum daurada, i el dens fantasma gris del Cedric Diggory (Realment era un fantasma? Semblava tan sòlid…) va acabar de sortir completament de la punta de la vareta de Voldemort com si sortís a pressió d’un túnel molt estret. L’ombra del Cedric es va posar dreta, va mirar a tots dos extrems del fil de llum daurada i va dir:

—Harry, aguanta.

La seva veu va ressonar com si provingués de molt lluny. El Harry va mirar Voldemort, que seguia amb els ulls atònits. Estava tan desconcertat com ell. Se sentien els crits d’espant esmorteïts dels Cavallers de la Mort, que rondaven al voltant de la cúpula daurada…

La vareta va emetre més xisclets de dolor. I aleshores una altra cosa li va sortir de la punta: l’ombra fosca d’un segon cap, seguit ràpidament dels braços i el tors… Un home vell que el Harry recordava haver vist en un somni s’esforçava a sortir de la vareta igual com ho havia fet el Cedric… I el fantasma, o l’ombra, o el que fos, es va posar al costat del Cedric i es va mirar el Harry i Voldemort, i tot seguit va observar la xarxa daurada i les varetes connectades una mica sorprès, repenjat al bastó…

—Així que era un bruixot de debò, doncs? —va dir l’home vell, mirant-se Voldemort—. Em va matar… Noi, lluita de valent!

Però de la vareta ja tornava a sortir un altre cap. I aquell cap gris com el d’una estàtua de fum, era de dona. El Harry, a qui tremolaven els dos braços de la força que havia de fer per no deixar anar la vareta, va veure com saltava a terra i es dreçava, mirant al seu entorn, igual que els altres.

L’ombra de la Berta Noca va estar observant la batalla amb els ulls ben oberts durant un instant.

—No et deixis anar! —va cridar, i la seva veu va ressonar des de molt lluny, igual que la del Cedric—. No deixis que arribi a tu, Harry… No et deixis anar!

Ella i les altres dues figures fetes d’ombra es van posar a voltar la cúpula daurada per l’interior, mentre que els Cavallers de la Mort ho feien per l’exterior. Les víctimes de Voldemort voltaven els contrincants del duel parlant en veu baixa; al Harry li xiuxiuejaven paraules d’ànim i a Voldemort coses que el Harry no sentia.

Un altre cap emergia de la punta de la vareta de Voldemort. El Harry sabia de qui era. Ho sabia com si ho hagués estat esperant des del moment en què el Cedric havia sortit de la vareta. Ho sabia perquè la dona que sortia era la persona en qui més havia pensat aquella nit…

L’ombra de fum d’una dona amb els cabells llargs va saltar a terra com ho havia fet la de la Berta, es va dreçar i el va mirar… I el Harry, a qui ara els braços tremolaven furiosament, va veure la cara de la seva mare.

—Ara ve el teu pare… —va dir ella amb un xiuxiu—. Té moltes ganes de veure’t… Tot anirà bé… Aguanta una mica…

I aleshores va sortir el seu pare. Primer el cap, després el cos. Alt i amb els cabells desendreçats com els del Harry, la silueta de fum i d’ombra de James Potter va sortir de la punta de la vareta de Voldemort, va saltar a terra i es va dreçar com la de la seva dona. Es va acostar al Harry, mirant-lo als ulls, i va parlar amb la mateixa veu llunyana, però fluixet perquè Voldemort, que estava blanc de por envoltat de les seves víctimes, no el sentís.

—Quan trenquis la connexió, nosaltres ens quedarem per poca estona… Però et donarem temps suficient… Has d’agafar el portarreu, que et tornarà a Hogwarts… D’acord, Harry?

—Sí —va dir el Harry esbufegant, lluitant per mantenir ferma la vareta que li lliscava entre els dits.

—Harry —va xiuxiuejar la silueta del Cedric—, que podries agafar el meu cos? M’agradaria que el portessis als meus pares…

—D’acord —va dir el Harry amb la cara deformada de l’esforç que havia de fer per subjectar la vareta.

—Ha arribat el moment —va xiuxiuejar-li el seu pare—. Prepara’t per sortir corrent… Ara!

—Ara! —va cridar el Harry; de totes maneres, no hauria pogut aguantar per més temps… Va donar una forta estrebada a la vareta i el fil de llum es va trencar; la gàbia de llum es va esvair, la cançó del fènix es va apagar… Però les siluetes d’ombra de les víctimes de Voldemort no van desaparèixer. Van encerclar Voldemort escudant el Harry.

I el Harry va sortir com una bala, corrent com no havia corregut mai a la vida. Va colpejar dos Cavallers de la Mort estupefactes en passar, va zigzaguejar entre les làpides; notava que li llançaven maleficis que anaven a petar a les làpides… Esquivant maleficis i làpides, galopava cap al cos del Cedric, insensible al mal que li feia la cama de tan concentrat com estava en el que havia de fer…

—Estaborniu-lo! —va sentir que cridava Voldemort.

A tres metres del Cedric, el Harry es va llançar de cap rere un àngel de marbre per esquivar els raigs de llum vermella, que van anar a petar a l’ala de l’àngel i la van trencar en mil bocins. Subjectant amb força la vareta, va sortir de darrere l’àngel…

—Impedimenta! —va cridar, apuntant a cegues als Cavallers de la Mort que corrien cap a ell.

Va sentir un crit sord i va pensar que com a mínim en devia haver tocat un, però no tenia temps de parar-se a mirar; va saltar per sobre la copa i es va tornar a llançar a terra en sentir que li enviaven més sortilegis des del darrere; més raigs de llum li van passar per sobre el cap en tocar a terra i va estirar el braç per agafar el del Cedric…

—Aparteu-vos, que ja el tinc! El mataré jo! —va cridar Voldemort.

El Harry tenia el Cedric agafat pel canell; una tomba els separava de Voldemort, però el Cedric pesava massa per arrossegar-lo, i la copa era fora del seu abast…

A Voldemort li van brillar els ulls vermells en la foscor. El Harry va veure que somreia i que alçava la vareta.

—Appropinquet! —va cridar el Harry, apuntant la vareta cap a la copa.

La copa va sortir volant cap a ell, el Harry la va agafar pel mànec…

Va sentir el crit d’ira de Voldemort al mateix temps que l’estrebada al melic, que significava que el portarreu s’havia posat en marxa… El portava lluny en un remolí de vent i de color, amb el Cedric al costat. Tornaven.





35. El veritaserum


El Harry va caure de bocaterrosa amb la cara enfonsada en l’herba; una bafarada d’olor d’humitat li va entrar pel nas. Havia fet el viatge en portarreu amb els ulls tancats, i no els va obrir. Es va quedar quiet. Tenia la sensació d’haver-se quedat sense alè; el cap li rodava com si estigués a la coberta d’un vaixell. Per no perdre l’equilibri es va aferrar a les dues coses que encara tenia a les mans: la nansa llisa i freda de la Copa dels Tres Bruixots i el cos del Cedric. Tenia la sensació que si deixava anar una de les dues coses lliscaria i cauria en l’abisme de foscor que l’envoltava. El xoc i el cansament el van mantenir estirat a terra, respirant l’olor de l’herba, esperant… Esperava que algú fes alguna cosa… El que fos… La cicatriu seguia cremant-li lleugerament al front…

De sobte un torrent de so el va deixar sord, desconcertat; sentia veus per tot arreu, passos, crits… Va quedar-se quiet on era, com si allò fos un malson que per força havia d’acabar-se en algun moment…

Llavors unes mans el van alçar i li van donar la volta.

—Harry! Harry!

El Harry va obrir el ulls.

De cara al cel, va veure l’Albus Dumbledore inclinat damunt seu. Les ombres fosques d’un grup de gent s’arremolinaven al seu voltant i s’anaven acostant; a cada passa que feien, el Harry sentia tremolar el terra.

Era fora del laberint. Davant va veure que s’alçava la grada, amb la gent que s’hi movia, i les estrelles al cel.

El Harry va deixar anar la copa, però va agafar el Cedric amb més força encara. Va aixecar la mà lliure i va agafar el Dumbledore pel canell, mentre tractava d’enfocar-lo amb la vista.

—Ha ressuscitat —va xiuxiuejar el Harry—. Voldemort ha ressuscitat.

—Què és això? Què ha passat?

El Harry va veure la cara de Cornelius Fudge cap per avall per sobre seu; estava blanc, pàl·lid com un full de paper.

—Déu meu! El Diggory! —va dir a mitja veu—. Dumbledore, és mort!

Aquelles paraules es van escampar en la nit; la gent que s’apinyava a la primera fila les va fer córrer cap als que hi havia darrere seu… Llavors d’altres les van cridar, les van xisclar, omplint la nit:

—És mort! És mort! El Cedric Diggory és mort!

—Harry, deixa’l anar —va sentir que deia la veu de Fudge, i va notar com unes mans li intentaven prendre el cos flàccid del Cedric, però ell no el va deixar anar.

Llavors la cara del Dumbledore, que encara veia desenfocada i boirosa, se li va apropar.

—Harry, ja no pots fer res per ell. S’ha acabat. Deixa’l anar.

—M’ha demanat que el portés amb mi —va dir el Harry amb un fil de veu; li semblava que explicar allò era important—. M’ha demanat que el portés amb els seus pares…

—Està bé, Harry… Ara deixa’l anar…

El Dumbledore es va ajupir i, amb una força extraordinària per a algú tan prim i de la seva edat, el va posar dret. El Harry va trontollar. Sentia un martelleig al cap. La cama ferida ja no li suportava el pes. La gent que l’envoltava va empènyer, tothom es barallava per acostar-s’hi més, tancant el cercle al seu voltant i bloquejant l’entrada de llum.

—Què a Passat?

—Què té?

—El Diggory és mort!

—Aquest noi ha de pujar cap a la infermeria! —cridava Fudge—. S’està marejant i està ferit… Dumbledore, els pares del Diggory són aquí, a la grada…

—No us preocupeu, ja el pujo jo…

—No, més val que…

—Dumbledore, l’Amos Diggory ve corrent… Ve cap aquí… No creu que l’hi hauria de dir abans que ho veiés?

—Harry, no et moguis…

Se sentien crits i plors desconsolats. Tota l’escena es movia estranyament als ulls del Harry.

—Tranquil, fill, jo t’acompanyo… Vinga… Cap a la infermeria…

—El Dumbledore ha dit que no em mogués d’aquí —va dir el Harry, espès. Les punxades que sentia a la cicatriu estaven a punt de fer-lo vomitar; la vista se li havia desenfocat més que mai.

—Has de descansar… Vinga, som-hi…

Algú que era més gros i més fort que el Harry mig l’empenyia, mig el carregava, per entre la gent espantada. El Harry sentia crits i plors, mentre l’home en qui es recolzava s’obria pas, en direcció al castell. Van travessar els jardins, per davant del llac i el vaixell de Durmstrang; ara el Harry ja només sentia la respiració profunda de l’home que l’ajudava a caminar.

—Què ha passat, Harry? —va preguntar l’home finalment, quan l’ajudava a pujar les escales de pedra. Cloc. Cloc. Cloc. Era l’Ull-foll Murri.

—La copa era un portarreu —va dir el Harry quan travessaven el vestíbul—. Ens ha portat, al Cedric i a mi, a un cementiri… Voldemort era allà esperant… Lord Voldemort…

Cloc. Cloc. Cloc. Pujaven les escales de marbre…

—El Senyor de les forces del mal era allà? I què ha passat?

—Ha mort el Cedric… El Cedric…

—I després?

Cloc, cloc, cloc. Al llarg del corredor…

—Ha fet una poció… Ha recuperat el seu cos…

—El Senyor de les forces del mal ha recuperat el seu cos? Ha ressuscitat?

—I aleshores han arribat els Cavallers de la Mort… I Voldemort i jo hem fet un duel…

—Que t’has enfrontat en duel amb el Senyor de les forces del mal?

—Me n’he sortit… La meva vareta… ha fet una cosa estranya… He vist els meus pares… Han sortit de la seva vareta…

—Passa, Harry… Aquí. Seu… Et recuperaràs… Beu-te això…

El Harry va sentir com una clau girava dins un pany i una tassa va anar a parar a les seves mans.

—Beu-t’ho… Et trobaràs millor… Harry, he de saber exactament què ha passat…

El Murri va ajudar el Harry a empassar-se la beguda; tenia un gust picant que li cremava la gola i que el va fer tossir. La vista se li va anar aclarint i va veure el despatx del Murri i el mateix Murri també… Estava tan blanc com Fudge, i se’l mirava sense parpellejar.

—Que Voldemort ha ressuscitat? Estàs segur que ha ressuscitat? Però, com ho ha fet?

—Ha fet una poció amb coses que ha agafat de la tomba del seu pare, de Cuapelada i de mi —va dir el Harry. Ara tenia el cap més despert; la cicatriu ja no li feia tant de mal; distingia clarament la cara del Murri, tot i la poca llum que hi havia al despatx. Encara sentia la cridòria que provenia del camp de quidditch.

—I de tu què ha agafat el Senyor de les forces del mal? —va dir el Murri.

—Sang —va dir el Harry aixecant el braç. Tenia la màniga estripada allà on Cuapelada li havia fet el tall.

El Murri va respirar profundament.

—I dius que els Cavallers de la Mort han tornat?

—Sí —va dir el Harry—. N’hi havia molts…

—I com els ha tractat? —va preguntar el Murri amb un xiu-xiu—. Els ha perdonat?

Però de sobte el Harry va recordar una cosa. L’hi hauria d’haver dit al Dumbledore, l’hi hauria d’haver dit tot just veure’l…

—Hi ha un Cavaller de la Mort a Hogwarts! Hi ha un Cavaller de la Mort aquí a l’escola! Va posar el meu nom al calze de foc… Ho va organitzar tot perquè jo fos el primer a arribar…

El Harry es va aixecar, però el Murri el va obligar a asseure’s a la cadira.

—Ja sé qui és el Cavaller de la Mort —va dir, fluixet.

—El Karkaroff! —va saltar el Harry—. On és? L’han enxampat?

—El Karkaroff? —va fer el Murri amb una riota estranya—. El Karkaroff s’ha esfumat aquesta nit, quan ha sentit que li cremava la marca de les forces del mal al braç. Va trair massa servidors fidels del Senyor de les forces del mal per tornar al grup com si res… Però dubto que arribi gaire lluny. El Senyor de les forces del mal té mitjans per localitzar els seus enemics.

—El Karkaroff ha marxat? Ha fugit? Però, aleshores, no va ser ell qui va posar el meu nom dins el calze?

—No —va dir el Murri i, lentament, va afegir—: No va ser ell. Vaig ser jo.

El Harry no s’ho va creure.

—No, vostè no —va dir—. No va ser vostè… No pot ser que vostè…

—Oh, i tant que vaig ser jo —va dir el Murri. El seu ull màgic es va girar cap a la porta; el Harry va comprendre que s’estava assegurant que no hi hagués ningú a l’altra banda. Acte seguit el Murri va treure la vareta i va apuntar al Harry.

—Així que els ha perdonat? —va dir—. Ha perdonat els Cavallers de la Mort que havien quedat lliures? Els que no van anar a Azkaban?

—Què? —va fer el Harry.

Es mirava la vareta amb què el Murri l’apuntava. Allò havia de ser una broma pesada, per força ho havia de ser.

—T’he preguntat —va dir el Murri fluixet— si ha perdonat la púrria que ni tan sols va fer l’esforç d’anar-lo a buscar. Aquells covards traïdors que el van negar per tal de no anar a Azkaban. Aquells poca-soltes deslleials, aquells desgraciats que es van fer els valents passejant-se emmascarats el dia de la final del Mundial de Quidditch, però que es van esfumar quan van veure la marca de les forces del mal que vaig conjurar.

—Que va conjurar…? Però què s’empatolla?

—T’ho vaig dir, Harry… T’ho vaig dir. No hi ha res que odiï més que els Cavallers de la Mort que van quedar lliures. Ells van girar l’esquena al meu senyor quan més els necessitava. I jo esperava que els castigués. Esperava que els torturés. Digue’m que els ha fet mal, Harry… —Al Murri se li havia il·luminat la cara amb un somriure de boig—. Digue’m que els va dir que jo, només jo, li havia estat fidel… Que només jo ho havia arriscat tot per donar-li allò que desitjava més que res en el món… Tu!

—No… Vostè, no… No pot ser…

—Qui va posar el teu nom al calze de foc com si fossis alumne d’una altra escola? Jo. Qui va parar els peus d’aquells que et volien mal o que haurien pogut impedir que guanyessis el torneig? Jo. Qui va convèncer el Hagrid perquè t’ensenyés els dracs? Jo. Qui et va ajudar a trobar l’única manera que tenies de vèncer el drac? Jo. Vaig ser jo.

L’ull màgic del Murri ja no mirava cap a la porta, fitava el Harry. La seva boca torta va fer una riota més ampla que de costum.

—No ha estat fàcil, Harry, guiar-te al llarg de les tres proves sense que ningú sospités. He hagut d’esprémer l’enginy de valent perquè no es notés la meva mà. A més, no podia ser que superessis les proves amb massa facilitat, perquè el Dumbledore hauria sospitat. L’únic que volia era que arribessis al laberint, preferiblement amb un bon avantatge, perquè sabia que, un cop allà, em seria fàcil desempallegar-me dels altres paladins i deixar-te via lliure. Però també vaig haver d’enfrontar-me a la teva estupidesa. La segona prova… Va ser quan més vaig témer el fracàs. Et tenia posat l’ull a sobre, Potter. Sabia que no havies resolt l’enigma de l’ou, així que vaig haver de donar-te una altra pista…

—No va ser vostè! —va saltar el Harry bruscament—. Va ser el Cedric qui em va donar la pista…

—I qui creus que li va dir al Cedric que obrís l’ou sota l’aigua? Jo. Confiava que et passaria la informació. La gent honrada és tan fàcil de manipular, Potter. Estava segur que el Cedric et tornaria el favor que li vas fer en explicar-li allò dels dracs, i així va ser. Però fins i tot amb això, Potter, fins i tot amb això, semblava que no te’n sortiries. T’observava dia i nit… Les hores que vas perdre a la biblioteca! Però que no vas veure que el llibre que necessitaves feia un munt de temps que era al teu dormitori? El vaig deixar allà al principi de tot, el vaig donar al Longbottom, te’n recordes? Propietats de les plantes aquàtiques màgiques del Mediterrani. En aquell llibre hauries trobat tot el que et calia saber sobre les escafalgues. Em pensava que demanaries ajuda a tothom que tenies al voltant, i aleshores el Longbottom t’hauria dit què havies de fer a l’acte. Però no ho vas fer… Tu no… El teu orgull i la teva autosuficiència van estar a punt d’engegar-ho tot a rodar!

»L’únic que podia fer era intentar que t’arribés la informació per mitjà d’una altra mà innocent. Al Ball d’Hivern em vas dir que un elf domèstic t’havia fet un regal per Nadal. Vaig cridar l’elf a la sala de professors perquè recollís la roba bruta. I em vaig posar a parlar amb la professora McGonagall en veu alta sobre els ostatges que havien estat segrestats i li vaig preguntar si creia que al Potter se li acudiria fer servir escafalga. I al teu amiguet l’elf li van faltar cames per córrer cap al despatx de l’Snape a robar-la…

El Murri seguia apuntant-lo al cor amb la vareta. Rere el Murri, unes ombres boiroses es movien dins l’avistaatacants que hi havia penjat a la paret.

—I després et vas estar tanta estona dins el llac, Potter, que vaig pensar que t’havies ofegat! Però, afortunadament, el Dumbledore va prendre la teva estupidesa per noblesa i et va puntuar molt alt. Vaig respirar alleugerit.

»I, evidentment, avui al laberint ho has tingut molt més fàcil que els altres —va dir el Murri—. I això és perquè jo patrullava per fora i a través dels murs d’arbust veia els obstacles que t’esperaven i els eliminava abans que hi arribessis. He estabornit la Fleur Delacour quan m’ha passat a la vora. I he fet un Malefici Imperatiu al Krum perquè acabés amb el Diggory i et deixés via lliure cap a la copa.

El Harry es mirava el Murri de fit a fit. No entenia res. Com podia ser? L’amic del Dumbledore, el famós auror… Aquell que havia enxampat tants Cavallers de la Mort… No tenia sentit… Gens ni mica…

Les figures boiroses que hi havia dins l’avistaatacants s’anaven fent cada cop més nítides, cada cop més clares. Ara el Harry hi distingia tres siluetes, que s’acostaven cada cop més. Al Murri l’avistaatacants li quedava darrere i tenia l’ull màgic clavat en el Harry.

—El Senyor de les forces del mal no t’ha pogut matar, Potter, i això que en tenia moltes ganes —va xiuxiuejar el Murri—. Imagina’t com em recompensarà quan sàpiga que jo ho he fet per ell. Jo t’he portat fins a ell, li he donat allò que més necessitava per regenerar-se, i ara jo et mataré per ell. Seré honorat molt més que cap altre Cavaller de la Mort. Em convertiré en el seu seguidor més apreciat, el més proper… Més proper fins i tot que un fill…

Al Murri l’ull normal li sortia fora d’òrbita mirant el Harry. La porta estava tancada amb clau i el Harry sabia que no tindria temps de treure la vareta…

—El Senyor de les forces del mal i jo —deia el Murri, i ara semblava completament foll, dret davant el Harry, amb un somriure desagradable a la cara— tenim molt en comú. Tots dos, per exemple, vam tenir un pare molt decebedor… Molt… Tots dos vam haver de suportar la vergonya de portar el nom d’aquell pare. I tots dos vam tenir el plaer… l’immens plaer… de matar el nostre pare per assegurar la imparable ascensió de les forces del mal!

—Està boig —va dir el Harry sense poder-s’ho callar—, vostè està boig!

—Boig, eh? —va dir el Murri alçant la veu de forma descontrolada—. Ja ho veurem! Ja veurem qui és el boig ara que el Senyor de les forces del mal ha ressuscitat, amb mi al seu costat! Ha ressuscitat, Harry; no vas acabar amb ell, i ara jo acabaré amb tu!

El Murri va alçar la vareta, va obrir la boca, el Harry es va posar la mà a la butxaca…

—Animo linqui! —Un raig de llum vermella encegadora va creuar l’habitació i, amb un gran espetec i soroll de trencadissa, la porta del despatx del Murri va saltar enlaire, esmicolada…

El Murri havia sortit disparat endavant i jeia de bocaterrosa al bell mig de la sala. El Harry, que encara mirava cap al lloc on havia estat la cara del Murri, va veure el reflex de l’Albus Dumbledore, el professor Snape i la professora McGonagall que se’l miraven des de l’avistaatacants. Va mirar al seu voltant i els va veure, tots tres, sota el llindar de la porta; el Dumbledore davant, amb la vareta a la mà.

En aquell moment va entendre per primera vegada per què la gent deia que el Dumbledore era l’únic bruixot que Voldemort havia temut mai. L’expressió del Dumbledore en mirar-se el cos inconscient de l’Ull-foll Murri era temible. No hi havia rastre d’aquell somriure bonifaci que el caracteritzava, i els ulls no li brillaven alegres rere els vidres de les ulleres. En cada una de les faccions d’aquella cara arrugada hi havia una fúria freda; el Dumbledore irradiava amb la força d’un astre.

El Dumbledore va entrar al despatx, va posar un peu sota el Murri i el va girar per veure-li la cara. L’Snape el va seguir, mirant cap a l’avistaatacants, on encara hi havia el seu reflex mirant l’habitació amb foc als ulls.

La professora McGonagall va anar directa cap al Harry.

—Vingui amb mi, Potter —va dir fluixet. La fina boca li tremolava com si s’hagués de posar a plorar—. Vingui… Anem a la infermeria…

—No —la va tallar el Dumbledore.

—Dumbledore, el Potter hauria de… Mireu-lo… Ja n’ha tingut prou per avui…

—Es quedarà aquí, Minerva, perquè cal que entengui què ha passat —va dir el Dumbledore, bruscament—. Entendre-ho és el primer pas cap a l’acceptació, i només si ho accepta es podrà recuperar. El Harry ha de saber qui l’ha fet passar pel calvari d’aquesta nit, i per què.

—El Murri —va dir el Harry, que seguia sense entendre què passava—. Com pot ser que fos el Murri?

—Aquest home no és l’Alastor Murri —va dir el Dumbledore fluixet—. No l’has vist mai, l’Alastor Murri. L’autèntic Murri no t’hauria allunyat de mi després del que ha passat aquesta nit. En el moment que ho he vist, ho he sabut… I l’he seguit.

El Dumbledore es va ajupir damunt el cos inert del Murri i li va ficar la mà a la butxaca. Va treure’n la petaca i una anella amb un joc de claus. Llavors es va girar cap al professor Snape i la professora McGonagall.

—Severus, seríeu tan amable d’anar a buscar la poció de la veritat més forta que tingueu i després anar a la cuina i fer pujar una elf domèstica que es diu Winky? Minerva, podríeu anar a la cabana del Hagrid, on trobareu un gran gos negre a l’hort de carabasseres? Porteu el gos al meu despatx, digueu-li que jo hi aniré de seguida i després torneu cap aquí, sisplau.

Si l’Snape o la McGonagall van trobar que aquelles instruccions eren estranyes, ho van dissimular molt bé. Tots dos es van girar a l’acte i van sortir del despatx. El Dumbledore es va apropar al bagul dels set panys, va introduir la primera clau al primer pany i el va obrir. Dins hi havia una pila de llibres d’encanteris. Va tancar el bagul, va introduir la segona clau al segon pany i va tornar a obrir-lo. Els llibres ja no hi eren; aquesta vegada hi havia un munt de dolentoscopis trencats, pergamins, plomes i un tros de roba platejada que semblava una capa per fer-se invisible. El Harry es va mirar bocabadat com el Dumbledore feia servir la tercera, la quarta, la cinquena i la sisena clau dins els respectius panys i cada cop que tornava a obrir el bagul a dins hi havia una cosa diferent. Llavors va provar la setena clau, va obrir el bagul i al Harry se li va escapar un xisclet de sorpresa.

Es va trobar mirant dins d’un forat que era com una espècie de sala subterrània i, a uns tres metres de fondària, hi havia l’autèntic Ull-foll Murri. No portava la cama de fusta, la conca on hauria d’haver tingut l’ull màgic semblava buida rere la parpella i li faltaven clapes de cabells. El Harry va mirar-se esmaperdut el Murri que dormia al bagul i el Murri que jeia inconscient al terra del despatx.

El Dumbledore va pujar al bagul i es va deixar caure suaument al costat del Murri adormit. Es va inclinar damunt seu.

—Està estabornit. Sota els efectes del Malefici Imperatiu. Està molt dèbil —va dir—. Però, és clar, l’havia de mantenir en vida. Harry, passa’m la capa de l’impostor, que l’Alastor té fred. L’haurem de portar a la infermeria, però no corre pressa, sembla fora de perill.

El Harry va obeir; el Dumbledore va estendre la capa sobre el Murri, el va tapar bé i va sortir del bagul. Llavors va agafar la petaca que havia deixat sobre l’escriptori, la va destapar i la va capgirar. Un líquid espès i viscós va esquitxar el terra del despatx.

—Poció de la Mutació —va dir el Dumbledore—. Veus quina idea tan senzilla, i que brillant? És cert que el Murri només beu de la seva petaca, és una cosa sabuda per tothom. L’impostor necessitava, és clar, mantenir l’autèntic Murri en vida, per poder seguir fent la Poció. Li veus els cabells? —El Dumbledore va assenyalar el cap del Murri que hi havia al bagul—. L’impostor ha anat arrancant-n’hi durant el curs, veus on clareja, oi? Però em sembla que aquesta nit, amb tanta excitació, el fals Murri s’ha oblidat de prendre la Poció tan sovint com calia… A l’hora en punt… Cada hora… Veurem què passa.

El Dumbledore va agafar la cadira que hi havia davant de l’escriptori i s’hi va asseure. Es va quedar mirant el Murri inconscient que hi havia al terra del despatx. El Harry també el mirava. I així van passar uns quants minuts en silenci…

Llavors, sota la mirada corpresa del Harry, la cara de l’home que hi havia a terra va començar a canviar. Les cicatrius van començar a desaparèixer, la pell se li feia més suau, el nas mutilat es va convertir en un nas sencer més petit. La cabellera llarga i grisa se li escurçava i prenia un color groc palla. De sobte, amb un cloc, la cama de fusta va caure a terra i una altra cama normal va començar a créixer al seu lloc; just després era l’ull màgic que queia i un altre ull, normal, ocupava el seu lloc. L’ull màgic va rodolar per terra i va girar en totes direccions.

El Harry es trobava davant d’un home de pell pàl·lida, una mica pigat, amb els cabells clars. Sabia qui era. L’havia vist al Pensiu del Dumbledore, havia vist com els demèntors se l’enduien del jutjat mentre provava de convèncer el senyor Mauch de la seva innocència… Però ara feia ulleres, i ja no era tan jove…

Uns passos apressats s’acostaven pel corredor. Era l’Snape que tornava amb la Winky. I darrere d’ells venia la professora McGonagall.

—Mauch! —va exclamar l’Snape, que es va quedar clavat a la porta—. Barty Mauch!

—Mare de Déu Senyor! —va fer la professora McGonagall, aturant-se de cop en veure qui era l’home que hi havia estès a terra.

La Winky, bruta i despentinada, va mirar per entre les cames de l’Snape. Va deixar anar un xiscle terrible:

—Amo Barty! Amo Barty! Què fa l’amo Barty aquí?

Es va deixar caure sobre el pit de l’home que estava a terra.

—Han matat l’amo Barty! Han matat l’amo Barty! Han matat el fill de l’amo Mauch!

—Només està estabornit, Winky —va dir el Dumbledore—. Aparta’t, sisplau. Severus, teniu la poció?

L’Snape li va donar una ampolleta amb un líquid transparent; el Veritaserum amb què havia amenaçat el Harry a classe. El Dumbledore es va aixecar, es va inclinar sobre l’home que estava a terra, el va incorporar, el va recolzar a la paret de l’avistaatacants on encara es podien veure les imatges del Dumbledore, l’Snape i la McGonagall que es miraven l’escena amb els ulls encesos. La Winky es va quedar agenollada, tremolant, tapant-se els ulls amb les mans. El Dumbledore va obrir la boca de l’home i hi va deixar caure tres gotes de poció. Llavors li va apuntar el pit amb la vareta i va fer:

—Animo restituo!

El fill del Mauch va obrir els ulls. Tenia la cara laxa, i la vista desenfocada. El Dumbledore es va agenollar davant seu perquè tinguessin els ulls a la mateixa alçada.

—Em sents? —va dir el Dumbledore tranquil.

L’home va parpellejar.

—Sí —va murmurar.

—M’agradaria que ens expliquessis —va dir el Dumbledore amb suavitat— com vas escapar d’Azkaban i què fas aquí.

El Mauch va agafar aire i va començar a parlar amb una veu grisa i inexpressiva.

—La mare em va salvar. Sabia que s’estava morint. Com a última voluntat, li va demanar al pare que em rescatés. Ell l’estimava com mai no em va estimar a mi, i va acceptar. Van venir a veure’m. Em van fer beure un glop de Poció de la Mutació que contenia un cabell de la mare, i ella va prendre una Poció de la Mutació que contenia un cabell meu. Vam prendre l’aparença l’un de l’altre.

La Winky feia que no amb el cap, tremolant:

—Que l’amo Barty no digui res més, que no digui res més, que l’amo Barty ficarà el seu pare en problemes!

Però el Mauch va tornar a agafar aire i va continuar amb la mateixa veu inexpressiva:

—Els demèntors són cecs. Van percebre que dues persones, una de sana i una de moribunda, entraven a Azkaban. Van percebre que dues persones, una de sana i una de moribunda, en sortien. El pare em va treure d’allà, disfressat de la mare per si de cas cap dels altres presos ens veia des de la cel·la.

»La mare va morir poc després a Azkaban. Va tenir molta cura de prendre Poció de la Mutació fins al final. La van enterrar sota el meu nom i amb la meva aparença. Tothom va creure que era jo.

Els ulls de l’home van parpellejar.

—I què va fer el teu pare amb tu un cop et va tenir a casa? —va preguntar el Dumbledore serenament.

—Va simular la mort de la mare. La va enterrar en un funeral privat. Aquella tomba està buida. L’elf domèstica de la família em va cuidar fins que vaig recuperar la salut. Aleshores em van haver d’amagar. Em van haver de controlar. El meu pare va haver de fer servir molts sortilegis per dominar-me. Quan vaig recuperar la salut només pensava a tornar al meu senyor… A tornar al seu servei.

—Com et va dominar el teu pare? —va dir el Dumbledore.

—Amb el Malefici Imperatiu —va dir el Mauch—. Em tenia sota el seu control. Em va forçar a dur la Capa que Fa Invisible de dia i de nit. Jo sempre estava amb l’elf domèstica. Em vigilava i em cuidava. Li feia pena. Ella va convèncer el meu pare perquè em fes regals de tant en tant. Que em donés premis pel meu bon comportament.

—Amo Barty! Amo Barty! —plorava la Winky darrere les mans—. L’amo Barty no ha d’explicar res, l’amo Barty ens ficarà en problemes…

—I ningú va descobrir mai que no eres mort? —va preguntar el Dumbledore suaument—. O ho sabia algú més a part del teu pare i de l’elf domèstica?

—Sí —va dir el Mauch, i va tornar a parpellejar—, una bruixa que treballava al departament del pare. La Berta Noca. Va venir a casa perquè li signés uns papers, però ell no hi era. La Winky la va fer passar i va tornar a la cuina, on era jo. Llavors la Berta Noca va sentir que la Winky parlava amb algú i va parar l’orella. Va sentir prou per descobrir qui hi havia sota la capa d’invisibilitat. Aleshores el meu pare va arribar a casa. Ella s’hi va encarar. Ell li va fer un sortilegi de pèrdua de memòria perquè no recordés res. Un sortilegi massa fort. El pare va dir que li havia fet malbé la memòria de forma irreparable.

—Per què la Berta Noca va anar a ficar el nas en els afers privats de l’amo? —plorava la Winky—. Per què la Berta Noca no deixa viure en pau els altres?

—Parla’m del dia de la final del Mundial de Quidditch —va dir el Dumbledore.

—Va ser la Winky qui va convèncer el pare —va dir el Mauch amb la mateixa veu monòtona—. Va trigar mesos a persuadir-lo. Jo feia anys que no sortia de casa. Sempre m’havia agradat molt el Quidditch. «Deixi-l’hi anar», li deia. «Portarà la capa que el fa invisible. Només mirarà. Doni-li l’oportunitat de sentir l’aire fresc». Li va dir que la mare hauria volgut que hi anés. Li va dir que la mare havia mort per donar-me la llibertat. Que no m’havia tret d’Azkaban per empresonar-me a casa. Al final el pare va accedir-hi.

»Tot estava planejat al detall. Ben d’hora al matí, el pare ens va portar a la llotja. La Winky havia de dir que li guardava un lloc al pare on havia de seure jo, amb la capa que fa invisible. Quan tothom hagués deixat la llotja, sortiríem nosaltres. Semblaria que la Winky estava sola, ningú no havia de descobrir res.

»Però la Winky no sabia que jo m’estava enfortint. Havia començat a combatre el Malefici Imperatiu del pare. Hi havia moments que tornava a ser jo mateix. Estones curtes en què escapava del seu control. I allà, quan era a la llotja, va tornar a passar. Va ser com despertar d’un son molt profund. De sobte vaig trobar-me fora de casa, entre el públic, a mig partit, i vaig veure una vareta que sobresortia de la butxaca d’un noi que hi havia davant meu. Des que m’havien dut a Azkaban que no havia pogut tocar una vareta. La vaig robar. La Winky no ho va veure. La Winky té vertigen i es tapava la cara.

—L’amo Barty és un noi dolent! —va xiuxiuejar la Winky amb les llàgrimes que li lliscaven entre els dits.

—Així que vas agafar la vareta —va dir el Dumbledore—. Què vas fer llavors?

—Vam tornar cap a la tenda —va dir el Mauch—. Llavors els vam sentir. Vam sentir els Cavallers de la Mort. Els que no havien anat a Azkaban. Els que no havien patit mai pel meu Senyor. Els que li havien girat l’esquena. Els que no estaven esclavitzats com jo. Ells eren lliures i podien anar a buscar-lo, però no ho feien. Només es divertien amb els muggles. El so de les seves veus em va despertar. Feia anys que no tenia el cap tan clar. Estava furiós. Tenia la vareta. Volia castigar-los per ser deslleials al meu Senyor. El pare no hi era, havia anat a alliberar els muggles. La Winky es va espantar de veure’m tan enfadat. Va fer servir la seva pròpia màgia per enganxar-me a ella. Em va treure de la tenda, em va arrossegar al bosc, lluny dels Cavallers de la Mort. Vaig intentar aturar-la. Jo volia tornar al campament. Volia ensenyar a aquells Cavallers de la Mort què volia dir ser lleial al Senyor de les forces del mal i castigar-los per no haver-ho estat. Vaig fer servir la vareta robada per conjurar la marca de les forces del mal.

»Aleshores van arribar els bruixots de la Conselleria. Van començar a fer maleficis estabornidors a tort i a dret. Un dels maleficis va passar entre els arbres i va arribar on érem la Winky i jo. El lligam màgic que ens unia es va trencar. Tots dos vam quedar estabornits.

»Quan van descobrir la Winky, el pare sabia que jo no podia ser gaire lluny. Va buscar entre els matolls on l’havien trobat i va notar que jo era allà, inconscient a terra. Va esperar que els bruixots de la Conselleria abandonessin el bosc. Em va tornar a fer el Malefici Imperatiu i em va portar cap a casa. Va acomiadar la Winky. Li havia fallat. Havia permès que jo robés una vareta. I havia anat d’un pèl que no m’escapés.

La Winky va deixar anar un udol de desesperació.

—El pare i jo ens vam quedar sols a casa. I llavors… I llavors… —El Mauch va girar el cap i un somriure dement li va omplir el rostre—. El meu Senyor va venir a buscar-me.

»Va arribar a casa nostra una nit, molt tard, en braços del seu servidor Cuapelada. El meu Senyor havia descobert que jo encara era viu. Havia capturat la Berta Noca a Albània. L’havia torturat. Ella li havia explicat moltes coses. Li havia parlat del Torneig dels Tres Bruixots. Li havia dit que el vell auror Murri donaria classes a Hogwarts. L’havia torturat fins a trencar el sortilegi de pèrdua de memòria que li havia fet el meu pare. Així va ser com el meu Senyor va saber que jo havia escapat d’Azkaban. La Berta li va dir que el pare em tenia empresonat per evitar que jo anés a cercar-lo. El meu Senyor va saber que jo seguia essent el seu fidel servidor… Potser el més fidel de tots. El meu Senyor va enginyar un pla basant-se en la informació que havia obtingut de la Berta Noca. I em necessitava per posar-lo en pràctica. Va arribar a casa nostra vora la mitjanit. El pare va obrir la porta.

El Mauch va fer un gran somriure, com si estigués recordant el moment més feliç de la seva vida. A la Winky se li veien uns ulls horroritzats entre els dits. Estava tan afectada que no podia ni parlar.

—Tot va anar molt ràpid. El pare va quedar sota els efectes del Malefici Imperatiu que li va fer el meu Senyor. Va passar a ser el presoner, el controlat. El meu Senyor el va obligar a tornar a la feina, com de costum; el va obligar a actuar com si no hagués passat res. I jo vaig quedar lliure. Vaig despertar. Vaig tornar a ser jo mateix, era viu, viu de debò, com no ho havia estat durant anys.

—I què et va demanar que fessis Lord Voldemort? —va preguntar el Dumbledore.

—Em va preguntar si estava preparat per arriscar-ho tot per ell. Estava preparat. Era el que sempre havia somiat, la meva més gran ambició: servir-lo a Ell, demostrar-li que li era lleial fins a la mort. Em va dir que li calia un servidor fidel a Hogwarts. Un servidor que guiés el Harry Potter al Torneig dels Tres Bruixots sense que ningú se n’adonés. Un servidor que vetllés pel Harry Potter. Que s’assegurés que arribava el primer a la copa. Un servidor que la convertís en un portarreu que portaria la primera persona que el toqués davant del meu Senyor. Però abans…

—Us calia Alastor Murri —va dir el Dumbledore. Feia una mirada punyent, però la seva veu seguia tranquil·la.

—El Cuapelada i jo ens en vam encarregar. Vam anar a casa seva, dúiem la Poció de la Mutació preparada. El Murri no ens ho va posar gens fàcil. Es va organitzar un merder de cal déu. Vam aconseguir sotmetre’l just a temps. El vam tancar dins un dels compartiments del seu bagul màgic. Li vam prendre uns cabells i els vam afegir a la poció. Me la vaig beure i em vaig convertir en el doble del Murri. Vaig agafar-li la cama i l’ull. Quan l’Arthur Weasley va arribar per calmar els muggles que havien sentit l’enrenou jo ja estava preparat per rebre’l. Vaig bolcar els cubells d’escombraries pel jardí. A l’Arthur Weasley li vaig dir que havia sentit intrusos al jardí i que els cubells d’escombraries els havien atacat. Llavors vaig recollir la roba del Murri i els detectors de forces del mal, els vaig posar dins el bagul amb el Murri i vaig marxar cap a Hogwarts. L’havia de mantenir amb vida i li vaig fer el Malefici Imperatiu. Li havia de preguntar coses. Havia d’aprendre sobre el seu passat, sobre els seus hàbits, de forma que pogués enganyar fins i tot el Dumbledore. També necessitava els seus cabells per fer la Poció de la Mutació. Els altres ingredients eren fàcils de trobar. Vaig robar la pell de serp de corall a les masmorres. Quan el mestre de Pocions em va trobar al seu despatx li vaig dir que complia ordres d’inspeccionar-lo.

—I què va fer Cuapelada, després d’allò? —va preguntar el Dumbledore.

—Va tornar a casa del meu pare, a vigilar-lo i a cuidar el meu Senyor.

—Però el teu pare va escapar —va dir el Dumbledore.

—Sí. Al cap d’un temps va començar a combatre el Malefici Imperatiu igual que havia fet jo. Hi havia estones que era conscient de la realitat. El meu Senyor va decidir que ja no era segur que sortís de casa. El va obligar a quedar-se i a enviar cartes a la Conselleria. Li va fer dir que estava malalt. Però el Cuapelada no va fer bé la seva feina. No el vigilava prou. El pare es va escapar. El meu Senyor va suposar que aniria cap a Hogwarts. Va suposar que el pare volia confessar-l’hi tot al Dumbledore. Que anava a explicar-l’hi que m’havia tret d’Azkaban.

»El meu Senyor em va fer saber que el pare s’havia escapat. Em va dir que l’havia d’aturar fos com fos. Així que vaig esperar, en estat d’alerta, consultant constantment el mapa que vaig aconseguir del Potter. El mapa que havia estat a punt d’engegar-ho tot a rodar.

—El «mapa»? —el va tallar el Dumbledore—. Quin mapa?

—Un mapa de Hogwarts que tenia el Potter. Una nit que vaig baixar a robar més ingredients per a la Poció de la Mutació al despatx de l’Snape, va veure el meu nom en aquell mapa. Es va pensar que jo era el meu pare, perquè ens diem igual. M’ho vaig fer venir bé per quedar-me el mapa. Li vaig dir que el pare odiava els bruixots de les forces del mal. El Potter es va creure que el pare anava darrere l’Snape.

»Vaig estar esperant una setmana. A la fi, una nit, el pare va aparèixer al mapa. Em vaig posar la Capa que Fa Invisible i vaig anar a buscar-lo. El pare pujava pels jardins envoltant el bosc. Llavors es va trobar amb el Potter i el Krum. Vaig esperar. No podia ferir el Potter, el meu Senyor el necessitava. Aleshores el Potter va córrer a buscar el Dumbledore. Vaig aprofitar per estabornir el Krum, i vaig matar el pare.

—Noooo! —va xisclar la Winky—. Amo Barty! Amo Barty! Però què diu l’amo Barty?

—Vas matar el teu pare —va dir el Dumbledore amb la mateixa veu suau d’abans—. Què en vas fer del cos?

—El vaig arrossegar cap al bosc. El vaig cobrir amb la Capa que Fa Invisible. Vaig consultar el mapa. Vaig veure que el Potter corria cap al castell. Que parlava amb l’Snape. El Dumbledore s’hi va afegir. El Potter va conduir el Dumbledore fora del castell. Vaig sortir del bosc, vaig donar el tomb per darrere i vaig anar a trobar-los. Vaig dir al Dumbledore que l’Snape m’havia explicat on eren.

»El Dumbledore em va demanar que anés a buscar el pare. Vaig tornar on havia deixat el cos. Vaig mirar el mapa. Quan tothom se’n va anar, vaig transfigurar el cos del pare. El vaig convertir en un os… Amb la capa que fa invisible posada, el vaig enterrar en un tros d’hort de terra humida i tova davant de la cabana del Hagrid.

Ara el silenci era quasi total, només el trencaven els plors incessants de la Winky.

Llavors el Dumbledore va dir:

—I aquesta nit…

—M’he ofert per portar la Copa dels Tres Bruixots al centre del laberint, abans de sopar —va dir Barty Mauch a mitja veu—. L’he convertit en un portarreu. El pla del meu Senyor ha funcionat. Ha ressorgit i jo seré recompensat més enllà dels meus somnis.

El somriure dement li va il·luminar les faccions de nou i el cap li va caure endavant mentre la Winky ploriquejava al seu costat.





36. La separació de camins


El Dumbledore es va alçar. Es va mirar Barty Mauch durant un instant amb repugnància, va tornar a alçar la vareta i va conjurar unes cordes que van lligar-lo fortament.

Es va girar cap a la professora McGonagall.

—Minerva, us fa res quedar-vos aquí fent guàrdia mentre jo porto el Harry a dalt?

—En absolut —va dir la professora McGonagall. Semblava que li havien vingut nàusees, com si acabés de veure algú vomitar. Però, tot i així, quan va treure la vareta i la va apuntar cap a Barty Mauch, ho va fer amb fermesa.

—Severus —va dir el Dumbledore dirigint-se a l’Snape—, podeu demanar a Madame Pomfrey que baixi? Hauríem de dur l’Alastor Murri a la infermeria. Després baixeu a l’estadi i digueu-li a Cornelius Fudge que pugi a aquest despatx. Suposo que voldrà interrogar Mauch. Digueu-li que, si em necessita, seré a la infermeria d’aquí a mitja hora.

L’Snape va fer un gest en senyal d’afirmació i va sortir del despatx.

—Harry? —va fer el Dumbledore suaument.

El Harry es va alçar i va trontollar; el dolor que sentia a la cama, que no havia notat durant tot el temps que havia durat l’explicació de Mauch, va tornar amb tota la seva intensitat. A més a més, estava tremolant. El Dumbledore el va agafar pel braç i el va ajudar a sortir al passadís.

—Harry, abans que res pujarem al meu despatx —va dir a mitja veu, enfilant el passadís—. El Sirius ens hi està esperant.

El Harry va assentir. Estava atordit, subjugat per una sensació d’irrealitat; però no li importava, fins i tot se n’alegrava. No volia pensar en el que havia passat d’ençà que havia tocat la copa per primer cop. No volia haver de reviure els records que li passaven pel cap com nítides fotografies acabades de fer. L’Ull-foll Murri dins el bagul. El Cuapelada a terra, subjectant-se el monyó. Voldemort alçant-se de la marmita. El Cedric mort… El Cedric que li demanava que portés el seu cos als seus pares…

—Professor Dumbledore —va murmurar el Harry—, on són els pares del Cedric?

—Amb la professora Coliflor —va dir el Dumbledore. La seva veu, serena durant l’interrogatori a Barty Mauch, va tremolar per primer cop—. Ella era la professora en cap de la residència del Cedric i el coneixia millor que jo.

Ja havien arribat a la gàrgola. El Dumbledore va donar la contrasenya, la gàrgola es va enretirar i tots dos van pujar per l’escala de cargol automàtica fins a arribar a la porta de roure. El Dumbledore la va obrir.

Allà hi havia el Sirius, blanc i cadavèric com estava quan va sortir d’Azkaban. Va avançar cap al Harry.

—Harry, com estàs? Ho sabia… Sabia que… Què ha passat?

Amb les mans tremoloses va ajudar el Harry a seure en una cadira que hi havia davant l’escriptori.

—Què ha passat? —va tornar a preguntar, inquiet.

El Dumbledore va explicar al Sirius el que havia dit Barty Mauch. El Harry se’ls mirava absent. Estava cansat, tots els ossos del cos li feien mal, l’únic que volia era estar assegut allà hores i hores, sense que ningú el molestés, fins que es quedés adormit i ja no hagués de pensar ni sentir res més.

Va sentir un aleteig. Fawkes, el fènix, havia abandonat la seva perxa, va creuar l’habitació i es va posar al genoll del Harry.

—Hola, Fawkes —va dir el Harry amb un fil de veu. Va acariciar el seu bell plomatge daurat i escarlata. El Fawkes va pestanyejar serenament mirant-se’l des de baix. El Harry es va reconfortar de sentir el seu pes calent.

El Dumbledore havia deixat de parlar. Es va asseure rere l’escriptori, davant el Harry. Se’l va mirar, i el Harry va evitar-li els ulls. El Dumbledore l’anava a interrogar. Li anava a fer reviure el que havia passat.

—Harry, vull que m’expliquis què ha passat quan has arribat al centre del laberint i has tocat la copa —va dir el Dumbledore.

—Dumbledore, no seria millor que ho deixéssim per demà? —va dir el Sirius a l’acte, posant una mà a l’espatlla del Harry—. Crec que el Harry necessita dormir i descansar.

El Harry va sentir una gran gratitud cap al Sirius, però el Dumbledore no hi estava d’acord. Es va inclinar sobre el Harry. A desgrat, el Harry va alçar el cap i el va mirar als ulls.

—Si pensés que t’aniria bé —va dir el Dumbledore amb suavitat—, ara mateix et faria un encanteri i posposaríem el moment en què t’hauries d’enfrontar al que ha passat aquesta nit. Però sé que no seria així. Adormint el dolor només aconseguiríem que el despertar fos més dur. Has demostrat ser molt més valent del que fins i tot jo m’esperava. Ara et demano que facis prova del teu coratge un cop més. Et demano sisplau que ens expliquis què ha passat.

El fènix va deixar anar una nota suau i tremolosa. La nota va vibrar en l’aire i el Harry va sentir com si una gota de líquid calent que el reconfortava i li donava forces li llisqués des de la gola fins a l’estómac.

Va agafar aire i va començar la història. A mesura que parlava, les imatges del que havia passat aquella nit van començar a desfilar davant dels seus ulls; va veure la superfície centellejant de la poció que havia fet ressuscitar Voldemort; va veure com els Cavallers de la Mort aparetien entre les làpides que els envoltaven; va veure el cos del Cedric estirat a terra al costat de la copa.

Un parell de cops el Sirius va gargamellejar sense deixar anar la mà que tenia sobre l’espatlla del Harry, com si anés a dir alguna cosa, però el Dumbledore va fer un gest per aturar-lo, cosa que el Harry va agrair, perquè ara que havia començat li era més fàcil continuar si no l’aturaven. Sentia que parlar l’alleugeria; com si estigués escopint un verí que duia dins; seguir parlant li costava un munt d’esforç i requeria tota la seva determinació, però creia que quan acabés se sentiria millor.

Tot i així, quan el Harry va explicar-los que Cuapelada li havia fet un tall al braç amb la daga, el Sirius va xisclar i el Dumbledore es va alçar tan de sobte que el Harry es va sobresaltar. El Dumbledore va sortir de darrere l’escriptori i va demanar al Harry que li mostrés el braç. El Harry li va ensenyar la màniga esquinçada i el tall que tenia a sota.

—Voldemort ha dit que la meva sang el faria més poderós que si hagués usat la de qualsevol altre bruixot —li va dir el Harry al Dumbledore—. Ha dit que la protecció que… que la meva mare em va donar… ara també seria a les seves venes. I tenia raó… Em podia tocar sense fer-se mal. M’ha tocat la cara i no li ha passat res.

Per un instant el Harry va pensar que al Dumbledore li brillaven els ulls amb expressió de triomf. Però aviat s’ho va treure del cap perquè quan el Dumbledore es va tornar a asseure rere l’escriptori semblava vell i preocupat com no l’havia vist mai.

—Molt bé —va dir, en seure—. Voldemort ha vençut aquesta barrera. Harry, sisplau, continua.

El Harry va seguir amb la història; va explicar-los que Voldemort havia sortit de la marmita, i també tot el que recordava del discurs que havia fet als Cavallers de la Mort. Després venia la part en què Voldemort l’havia deslligat i li havia tornat la vareta per batre’s amb ell en duel.

Però en arribar al punt en què el raig de llum daurat havia connectat la seva vareta amb la de Voldemort, al Harry se li va fer un nus a la gola. Volia seguir parlant, però el record del que havia sorgit de la vareta de Voldemort li col·lapsava la ment. Veia el Cedric que emergia de la vareta, veia l’home vell, la Berta Noca… La seva mare… El seu pare…

Es va alegrar que el Sirius trenqués el silenci.

—Les varetes han quedat connectades? —va dir, mirant-se el Harry i després el Dumbledore—. Però, per què?

El Harry va tornar a alçar la vista cap al Dumbledore, que estava absort.

—Priora incantamenta —va murmurar.

Va mirar el Harry als ulls i tots dos es van entendre com si un raig invisible els unís.

—L’efecte del sortilegi invers? —va preguntar el Sirius.

—Exacte —va dir el Dumbledore—. L’interior de les varetes del Harry i de Voldemort està fet del mateix material. Contenen una ploma de la cua del mateix fènix. D’aquest fènix, per ser més exactes —va afegir, assenyalant l’ocell escarlata i daurat que descansava tranquil·lament al genoll del Harry.

—La ploma de la meva vareta va sortir del Fawkes? —va dir el Harry, sorprès.

—Sí —va dir el Dumbledore—. El senyor Ollivander em va escriure per dir-me que havies comprat la segona vareta tan bon punt vas sortir de la seva botiga fa quatre anys.

—I, què passa quan una vareta s’enfronta a la seva germana? —va preguntar el Sirius.

—Que no funcionen bé —va respondre el Dumbledore—. Però, si tot i així els propietaris les forcen a lluitar… Es produeix un efecte molt rar. Una de les varetes força l’altra a vomitar els sortilegis que ha fet anteriorment, en ordre invers. Primer el més recent, i després els que el van precedir.

Va mirar el Harry interrogativament, i el Harry va assentir.

—La qual cosa vol dir —va dir el Dumbledore, mirant-se el Harry— que el Cedric ha reaparegut d’alguna forma.

El Harry va tornar a assentir.

—El Cedric ha tornat a la vida? —va preguntar el Sirius estranyat.

—Cap sortilegi pot fer reviure un mort —va dir el Dumbledore pesarós—. No devia ser res més que un eco, com una ombra del Cedric… M’equivoco, Harry?

—No. Però m’ha parlat —va dir el Harry. De sobte es va posar a tremolar de nou—. El… El fantasma del Cedric, o el que fos, ha parlat.

—L’eco —va dir el Dumbledore—, que retenia l’aparença i el caràcter del Cedric. Suposo que han aparegut altres siluetes similars… Víctimes de la vareta de Voldemort menys recents…

—Un home vell —va dir el Harry, que encara tenia el nus a la gola—. La Berta Noca. I…

—Els teus pares? —va preguntar el Dumbledore en veu baixa.

—Sí —va dir el Harry.

El Sirius va incrementar la pressió que exercia sobre l’espatlla del Harry de tal manera que fins i tot li va fer mal.

—Els últims assassinats duts a terme amb la vareta —va dir el Dumbledore movent el cap—. En ordre invers. Si haguessis mantingut la connexió n’haurien aparegut més, és clar. I bé, Harry, aquests ecos, aquestes ombres… Què han fet?

El Harry els va explicar que les figures que havien emergit de la vareta havien voltat la cúpula daurada, que Voldemort semblava témer-les, que l’ombra del seu pare li havia dit el que havia de fer i que la del Cedric havia fet una última petició.

Arribat a aquest punt, el Harry no va poder continuar. Es va girar cap al Sirius i va veure que tenia el cap entre les mans.

De sobte el Harry es va adonar que ja no tenia el Fawkes al genoll. El fènix era a terra, recolzant el bell cap en la cama ferida del Harry i unes llàgrimes denses de color perla li lliscaven dels ulls i queien sobre la ferida que li havia fet l’aranya. Va deixar de sentir dolor. La pell es va reparar. La ferida havia desaparegut.

—Com he dit abans —va dir el Dumbledore, mentre el fènix s’enlairava i es tornava a posar sobre la perxa que hi havia al costat de la porta—, aquesta nit has demostrat ser més valent fins i tot del que jo em pensava. Has demostrat que posseeixes el coratge d’aquells que van morir lluitant contra Voldemort quan estava al cim dels seus poders. Aquesta nit t’han posat un pes a les espatlles que pocs bruixots adults haurien pogut suportar, i no t’has doblegat. I ara ens has donat més del que podíem demanar. Et portaré a la infermeria. No vull que tornis al dormitori encara. El que et convé és una Poció Hipnòtica i una mica de tranquil·litat… Sirius, vols passar la nit amb ell?

El Sirius va assentir i es va aixecar. Es va tornar a transformar en gos i va sortir amb el Harry i el Dumbledore del despatx. Tots tres van dirigir-se a la infermeria.

Quan el Dumbledore va obrir la porta, el Harry va veure la senyora Weasley, el Bill, el Ron i l’Hermione agrupats al voltant d’una irritada Madame Pomfrey. Era evident que no havien parat de preguntar-li on era el Harry i què li havia passat.

En sentir la porta tots es van girar a l’acte i van veure el Harry, el Dumbledore i el gos. La senyora Weasley va deixar anar una mena de xisclet esmorteït.

—Harry! Gràcies a Déu que estàs bé!

Va sortir corrents cap a ell, però el Dumbledore la va aturar.

—Molly —va dir, alçant la mà—, sisplau, escolta’m un moment. El Harry ha passat per una experiència terrible aquesta nit. I ara jo l’hi he fet reviure. El que més necessita en aquests moments és dormir en pau i tranquil·litat. Si ell vol que us quedeu —va afegir, mirant-se també el Ron, l’Hermione i el Bill—, ho podeu fer. Però no vull que li feu cap pregunta fins que no estigui preparat per contestar, i en cap cas aquesta nit.

La senyora Weasley va assentir. Estava blanca com el paper. Es va girar cap al Ron, l’Hermione i el Bill com si estiguessin fent molt d’enrenou i va xiuxiuejar:

—Ho heu sentit? El Harry necessita pau i tranquil·litat!

—Senyor director —va intervenir Madame Pomfrey, mirant-se al gran gos negre que era el Sirius—, us puc preguntar què…?

—Aquest gos es quedarà aquesta nit amb el Harry —va dir el Dumbledore sense donar més explicacions—. Us asseguro que és extremadament educat. Harry… M’espero fins que et fiquis al llit.

El Harry va sentir una gratitud incommensurable cap al Dumbledore, que havia tingut el gest de demanar-los que no li fessin cap pregunta. No era que no els volgués allà, sinó que creia que no podria resistir haver d’explicar-ho tot de nou, haver de reviure-ho tot un altre cop.

—Harry, tornaré a veure com et trobes quan hagi acabat de parlar amb Fudge —va dir el Dumbledore—. Vull que demà et quedis a la infermeria fins que hagi pogut parlar amb la resta de l’escola. —I va marxar.

Madame Pomfrey va acompanyar el Harry al llit i, de camí, ell es va adonar que el Murri de debò estava estirat i immòbil en un llit a l’altra punta de la infermeria. A la tauleta de nit tenia la cama de fusta i l’ull màgic.

—Com està? —va preguntar el Harry.

—Es recuperarà —va dir Madame Pomfrey. Va donar un pijama al Harry i va córrer les cortines del llit. El Harry es va treure el vestit, es va posar el pijama i es va ficar al llit. El Ron, l’Hermione, el Bill, la senyora Weasley i el gos van passar per les cortines i es van asseure en unes cadires al seu voltant. El Ron i l’Hermione se’l miraven amb cautela, com si els fes por.

—Estic bé —els va dir el Harry—. Només una mica cansat.

A la senyora Weasley se li van omplir els ulls de llàgrimes mentre li allisava el cobrellit innecessàriament.

Madame Pomfrey, que se n’havia anat al seu despatx, va tornar amb una copa i una ampolleta amb una poció de color violeta.

—Potter, s’ho ha de beure tot —va dir—. És una poció per no somiar.

El Harry va agafar la copa i va fer uns glops. Immediatament va començar a endormiscar-se. Tot el que l’envoltava estava cobert de boira; semblava que els llums de la infermeria li fessin l’ullet a l’altra banda de les cortines; sentia que el cos se li enfonsava en l’escalfor del matalàs de plomes. Abans d’acabar-se la poció, sense poder dir res més, es va quedar adormit, exhaust.

El Harry es va despertar. Estava tan calentet al llit i tenia tanta son que no va obrir els ulls perquè volia seguir dormint. L’habitació era mig a les fosques; estava convençut que encara era de nit i tenia la sensació que no havia dormit gaire estona.

Aleshores va sentir uns murmuris.

—Si no callen, al final el despertaran!

—Per què criden tant? No deu haver passat res més, oi?

El Harry va obrir els ulls. Tot era boirós. Algú li havia tret les ulleres. Va distingir la silueta de la senyora Weasley i la del Bill, que eren a prop. La senyora Weasley estava dreta.

—Aquesta és la veu de Fudge —va murmurar—. I ara la de Minerva McGonagall, oi? Però, per què discuteixen tan fort?

Ara el Harry també els sentia: crits i passos en direcció a la infermeria.

—És una llàstima, però tant és —cridava Cornelius Fudge.

—No l’hauria hagut de fer entrar al castell! —va cridar la professora McGonagall—. Quan ho sàpiga el Dumbledore…

El Harry va sentir que les portes de la infermeria s’obrien. Es va incorporar i es va posar les ulleres sense que ningú dels que eren al seu voltant se n’adonés, perquè tots es van girar cap a la porta quan el Bill va descórrer les cortines.

Fudge va entrar a la sala fent grans passos, seguit de ben a prop per la professora McGonagall i el professor Snape.

—On és el Dumbledore? —va preguntar Fudge a la senyora Weasley.

—No ho sé —va dir la senyora Weasley enfadada—. Senyor conseller, això és una infermeria; no creu que…

Però la porta es va tornar a obrir; era el Dumbledore.

—Però, què és això? —va preguntar el Dumbledore amb aire sever, mirant-se Fudge i la professora McGonagall—. Que no veieu que esteu molestant els malalts? Minerva, em sorpreneu… Us he demanat que vigiléssiu Barty Mauch…

—Dumbledore, ja no hi ha cap necessitat de vigilar-lo! —va xisclar ella—. El senyor conseller s’ha encarregat d’estalviar-me la feina!

El Harry mai havia vist la professora McGonagall perdre el control d’aquella manera. Tenia taques vermelles a les galtes i els punys closos; estava tremolant de fúria.

—Quan hem explicat al senyor Fudge que havíem capturat el Cavaller de la Mort responsable dels esdeveniments d’aquesta nit —va dir l’Snape en veu baixa—, ha pensat que la seva persona corria perill. Ha insistit a cridar un demèntor perquè l’acompanyés al castell. L’ha fet pujar al despatx on hi havia Barty Mauch…

—I jo li he advertit que no hi estaríeu d’acord! —va bramar la professora McGonagall—. Li he dit que no permetríeu que cap demèntor posés el peu al castell, però ell…

—Senyor! En tant que conseller d’Afers Màgics —va rugir Fudge, a qui el Harry tampoc havia vist mai tan furiós—, em sembla que puc decidir si necessito protecció per interrogar un detingut perillós que…

Però la veu de la professora McGonagall va ofegar la de Fudge.

—Tan bon punt aquella cosa ha… ha entrat al despatx —va cridar, assenyalant Fudge, tremolant de cap a peus—, s’ha inclinat sobre Mauch i… i…

Al Harry se li va encongir l’estómac mentre la professora McGonagall buscava les paraules per descriure el que havia passat. Però el Harry no necessitava que acabés la frase. S’imaginava perfectament què havia fet el demèntor. Havia administrat el petó fatal a Barty Mauch. Li havia xuclat l’ànima per la boca. Ara estava pitjor que mort.

—Per l’amor de Déu, no hem perdut pas res! —va saltar Fudge—. Pel que es veu, és responsable d’uns quants assassinats!

—Sí, Cornelius, però ara ja no podrà declarar —va dir el Dumbledore. Es mirava intensament Fudge, com si el veiés tal com era per primer cop a la vida—. Ara no podrà explicar per què va cometre els assassinats.

—Que per què els va cometre? Però si està clar! —va deixar anar Fudge—. Li faltava un bull! Pel que m’han explicat la Minerva i el Severus, es pensava que seguia ordres de l’Innominable!

—És cert que seguia ordres de Lord Voldemort —va dir el Dumbledore—. Les morts han estat producte de l’aplicació d’un pla que tenia com a objectiu tornar a Voldemort els seus poders. I el pla s’ha dut a terme amb èxit. Voldemort ha recuperat el seu cos.

Fudge va quedar com estabornit. Es va mirar el Dumbledore parpellejant, com si no es pogués creure el que acabava de sentir.

Va començar a balbucejar sense deixar de mirar-se el Dumbledore amb els ulls fora de les òrbites:

—L’Innominable? Ressuscitat? Bestieses! Dumbledore, sisplau…

—Suposo que la Minerva i el Severus —va dir el Dumbledore— li han explicat que hem sentit la confessió de Barty Mauch. Sota els efectes del Veritaserum ens ha explicat com va aconseguir escapar d’Azkaban i com Voldemort (que sabia de la seva existència per la Berta Noca) el va deslliurar del seu pare i el va usar per capturar el Harry. I el pla va funcionar, l’hi asseguro. Mauch ha ajudat Voldemort a ressuscitar.

—Professor Dumbledore, sisplau… —va dir Fudge, i el Harry es va sorprendre de veure que somreia lleugerament—. Com pot ser que s’ho hagi cregut? Que l’Innominable ha ressuscitat? I ara! No dubto que Mauch devia creure que actuava a les ordres de l’Innominable… Però creure’s el que ha dit un boig com aquell, Dumbledore…

—Aquesta nit, quan el Harry ha tocat la Copa dels Tres Bruixots, que Mauch havia transformat en un portarreu, l’ha transportat on era Voldemort —va dir el Dumbledore amb fermesa—. I ha estat testimoni de la resurrecció de Lord Voldemort. L’hi explicaré tot amb detall si és tan amable de pujar al meu despatx.

El Dumbledore es va girar cap al Harry i va veure que estava despert, però va fer que no amb el cap i va dir:

—Em temo molt que no puc permetre que interrogueu el Harry aquesta nit.

Fudge no deixava de fer aquell estrany somriure.

Ell també es va mirar el Harry; després va tornar a dirigir-se al Dumbledore i va dir:

—I vostè està… ehem… disposat a acceptar la paraula del Harry?

Hi va haver un moment de silenci, que el Sirius va trencar amb un grunyit. Tenia els pèls del clatell eriçats i ensenyava les dents a Fudge.

—I és clar que crec en la paraula del Harry —va dir el Dumbledore, que treia foc pels queixals—. He sentit la confessió de Mauch, i he sentit l’explicació del Harry sobre el que ha passat després que toqués la copa; les dues històries concorden i expliquen tot el que ha succeït d’ençà que la Berta Noca va desaparèixer l’estiu passat.

Fudge seguia amb el seu somriure estrany. De nou, va mirar-se el Harry abans de contestar.

—Veig que està disposat a creure’s que Lord Voldemort ha ressuscitat basant-se en la paraula que li han donat un assassí llunàtic i un noi que… Bé…

Fudge es va tornar a mirar el Harry i de sobte el Harry ho va entendre.

—Senyor Fudge, veig que ha estat llegint els articles de la Rita Skeeter —va dir calmat.

El Ron, l’Hermione, la senyora Weasley i el Bill es van sobresaltar. Cap d’ells s’havia adonat que el Harry estava despert.

Fudge es va posar una mica vermell, però va parlar amb una expressió obstinada i desafiant:

—I què, si he llegit els seus articles? —va dir, mirant-se el Dumbledore—. I què si he descobert que ha estat amagant coses sobre aquest noi? Així que és reptilingüe, eh? I li agafen atacs estranys a cada dos per tres, eh? Vaja, vaja…

—Suposo que es refereix a les punxades de dolor que el Harry sent a la cicatriu —va dir el Dumbledore serenament.

—Així que admet que és cert? —va saltar Fudge—. Què són, maldecaps? Malsons? O més aviat al·lucinacions?

—Cornelius Fudge, faci el favor d’escoltar-me —va dir el Dumbledore avançant una passa cap a ell; tornava a irradiar aquell poder indefinible que el Harry havia percebut després que el Dumbledore hagués estabornit Mauch fill—. El Harry està tan boig com ho puguem estar vostè o jo. La cicatriu que té al front no li ha afectat el cervell. Només li fa mal quan Lord Voldemort està furiós, i quan el té a prop.

Fudge va fer mitja passa enrere, però seguia igual d’obstinat.

—Espero que em perdoni, professor Dumbledore, però no és la primera vegada que sento que una cicatriu actua d’alarma, i com comprendrà…

—He vist Voldemort ressuscitar! —va cridar el Harry de sobte. Va intentar sortir del llit, però la senyora Weasley no el va deixar—. He vist els Cavallers de la Mort! Li puc donar els noms, si vol! Per començar, Lucius Malfoy…

L’Snape va fer un moviment sobtat però el Harry el va mirar i l’Snape va tornar a dirigir la mirada cap al Fudge.

—El Malfoy va ser absolt! —va exclamar Fudge, visiblement ofès—. Pertany a una família de molta tradició… Fa donacions a causes excel·lents…

—MacNair! —va prosseguir el Harry.

—També va ser absolt! Ara treballa a la Conselleria!

—Avery! Nott! Crabbe! Goyle!

—Només estàs repetint els noms d’aquells que van ser acusats de ser Cavallers de la Mort fa tretze anys! —va exclamar Fudge, enfadat—. Els podries haver trobat a qualsevol retall de diari de l’època! Per l’amor de Déu, Dumbledore… Aquest noi ja ens en va explicar una de bona a finals del curs passat… Les seves mentides són cada cop més grosses i vostè continua empassant-se-les! Aquest noi parla amb les serps, Dumbledore, i vostè encara pensa que es pot confiar en ell?

—Ingenu! —va exclamar la professora McGonagall—. Pensi en el Cedric Diggory! En el senyor Mauch! Aquestes morts no les ha causat un boig perquè sí!

—No hi ha cap prova que indiqui el contrari! —va cridar Fudge amb la cara vermella, tan furiós com ella—. A mi em sembla que esteu tots determinats a crear un pànic que desestabilitzarà allò per què hem estat treballant durant aquests darrers tretze anys!

El Harry no s’ho podia creure. Sempre havia pensat que Fudge era un home afable; una mica manaire, una mica pompós, però en essència bona persona. Però ara només veia un bruixot petit i enfadat que es negava en rodó a acceptar que sobre el seu món tranquil i ordenat hi pogués planar una ombra… Es negava a creure que Voldemort hagués ressuscitat.

—Fudge, Voldemort ha ressuscitat —va insistir el Dumbledore—. Si ho accepta de seguida i pren les mesures oportunes, potser encara som a temps de salvar la situació. El primer que hauríeu de fer, allò més necessari i urgent, és negar als demèntors el control d’Azkaban.

—I ara! Quina bestiesa! —va tornar a exclamar Fudge—. Treure els demèntors d’Azkaban! Només de proposar-ho em farien dimitir! La majoria de bruixots només dormim tranquils de nit perquè sabem que els demèntors vigilen Azkaban!

—La resta no podem dormir pensant que ha posat els seguidors més perillosos de Lord Voldemort en mans d’uns éssers que s’uniran a ell tan aviat com els ho demani! —va dir el Dumbledore—. Què es pensa? Que li seran fidels? Doncs està molt equivocat. Voldemort els pot oferir molta més llibertat d’acció per exercir els seus poders i gaudir del que ells consideren plaers. I si els demèntors li fan costat i els seus antics seguidors tornen a ell, li costarà molt evitar que torni a tenir el poder que tenia fa tretze anys!

Fudge obria i tancava la boca com si no trobés paraules capaces d’expressar la indignació que sentia.

—El segon que hauria de fer, i sense perdre temps —va dir el Dumbledore— és enviar una delegació a parlar amb els gegants.

—Que enviï una delegació a parlar amb els gegants? —va cridar Fudge, que havia trobat la llengua perduda—. Però, què és aquesta bogeria?

—Faci les paus amb ells abans que sigui massa tard —va dir el Dumbledore—, o Voldemort els convencerà, com ja va fer un cop, que només ell d’entre tots els bruixots respectarà els seus drets i llibertats!

—No pot ser… No pot ser que parli seriosament! —va dir Fudge, fent que no amb el cap, allunyant-se encara més del Dumbledore—. Si la comunitat màgica s’assabentés que m’he acostat als gegants… Dumbledore, sisplau, la gent els odia… Seria el final de la meva carrera!

—Fudge, està cec —va dir el Dumbledore alçant la veu per primer cop, amb l’aura de poder que l’envoltava més imponent que mai—. El desig de mantenir el càrrec el té completament encegat. Dóna massa importància, i sempre ho ha fet, a la mal anomenada puresa de sang. I no s’adona que no importa el que és un en néixer, sinó en què tria convertir-se. El seu demèntor acaba de fer malbé el darrer membre d’una família de sang pura de molta tradició… I fixi’s què va triar fer el noi a la vida! L’hi adverteixo: si pren les mesures que li acabo de recomanar, serà recordat, amb el càrrec o sense el càrrec, com el més gran i valent dels consellers d’Afers Màgics que mai haguem tingut. Però si no actua… La història el recordarà com l’home que es va rentar les mans i va donar a Voldemort una segona oportunitat de destruir el món que havíem intentat reconstruir!

—És boig —va murmurar Fudge, allunyant-se’n encara més—. No hi toca…

I aleshores es va fer un silenci. Madame Pomfrey s’havia quedat paralitzada als peus del llit del Harry, tapant-se la boca amb les mans. La senyora Weasley seguia al costat del Harry amb la mà sobre la seva espatlla per evitar que sortís del llit. El Bill, el Ron i l’Hermione es miraven fixament Fudge.

—Si continua obstinant-se a tancar els ulls a l’evidència —va dir el Dumbledore—, ens haurem de separar de camí. Vostè actuï com ho cregui convenient. I jo… jo també actuaré com ho cregui convenient.

En la veu del Dumbledore no hi havia el més petit bri d’amenaça; va sonar com el que era: la constatació d’uns fets, però Fudge es va enfurismar com si el Dumbledore s’hi adrecés empunyant una vareta.

—Ja n’hi ha prou, Dumbledore —va dir, amenaçant-lo amb el dit—. Sempre li he donat carta blanca. Sempre l’he respectat. I si mai no estava d’acord amb les decisions que prenia, m’ho he callat. Molt pocs li haurien deixat contractar homes llop, o mantenir el Hagrid, o decidir què s’havia d’ensenyar als alumnes sense consultar-ho amb la Conselleria. Però si pensa lluitar en contra meva…

—Jo només lluito en contra de Lord Voldemort —va dir el Dumbledore—. Si també està en contra seva, aleshores, Fudge, seguim al mateix bàndol.

Fudge no va saber què respondre. Es va balancejar sobre els seus petits peus durant una estona, fent girar el barret de bolet.

Finalment va dir amb un lleuger to de súplica:

—No pot ser que hagi ressuscitat, Dumbledore, no pot ser…

Aleshores l’Snape va avançar cap a Fudge arromangant-se el braç esquerre. Li va mostrar l’avantbraç i Fudge va recular.

—Aquí ho té —va grunyir l’Snape—. La marca de les forces del mal. No es veu tan nítidament com fa una hora, quan s’ha posat negra, però encara la pot veure. El Senyor de les forces del mal marcava tots els Cavallers de la Mort amb aquest signe. Li servia per reconèixer-nos i també per cridar-nos al seu costat. Quan tocava la marca d’algun de nosaltres, tots havíem d’aparetre, o desaparetre, a l’acte. La meva marca s’ha anat fent més nítida a mesura que avançava el curs. La del Karkaroff també. Per què es pensa que el Karkaroff ha desaparegut aquesta nit? Tots dos hem sentit que la marca ens cremava. Tots dos sabíem que Voldemort ens estava cridant, que havia ressuscitat. I el Karkaroff tem la venjança del Senyor de les forces del mal. Va trair massa Cavallers de la Mort i dubtava que el rebessin amb els braços oberts.

Fudge també es va allunyar de l’Snape. Movia el cap, incrèdul. No s’havia cregut una paraula del que li havia dit l’Snape. Es va quedar mirant fixament el signe horrible que tenia l’Snape al braç, repugnat, i després va alçar la mirada cap al Dumbledore i va murmurar:

—Dumbledore, no sé a què juguen vostè i els seus professors, però jo ja n’he tingut prou. No tinc res més a afegir. Em posaré en contacte amb vostè per parlar de la direcció d’aquesta escola. I ara, si no els fa res, me’n torno a la Conselleria.

Era gairebé a la porta quan es va aturar. Es va girar, va tornar a entrar al dormitori de la infermeria i es va aturar al llit del Harry.

—El premi —va dir, secament, i es va treure una gran bossa d’or de la butxaca i la va deixar a la tauleta de nit del Harry—. Mil galeons. Hi hauria d’haver hagut una cerimònia de lliurament de premis, però ateses les circumstàncies…

Es va posar el barret de bolet, va sortir de la infermeria i va tancar la porta de cop. Tan bon punt va desaparèixer, el Dumbledore es va girar cap al grup que hi havia al voltant del llit del Harry.

—Ja podem començar a treballar —va dir—. Molly… Puc comptar amb tu i amb l’Arthur?

—És clar que pot comptar amb nosaltres —va dir la senyora Weasley. S’havia posat blanca com la llet, però se la veia decidida—. L’Arthur el té calat. És la seva passió pels muggles el que li ha impedit prosperar a la Conselleria tots aquests anys perquè Fudge pensa que li falta orgull de bruixot.

—Aleshores li enviaré un missatge —va dir el Dumbledore—. Hem de posar-nos en contacte amb tots aquells que pensem que sabran veure la veritat, i l’Arthur està al lloc adequat per arribar als membres de la Conselleria, que no són tan curts de vista com Fudge.

—Ja l’hi explicaré jo al pare —va dir el Bill, alçant-se—. L’hi explicaré ara mateix.

—Perfecte —va dir el Dumbledore—. Expliqui-li tot el que ha passat. Digui-li que em posaré en contacte amb ell ben aviat. Però cal que sigui discret. Si Fudge arriba a pensar que interfereixo amb la Conselleria…

—Entesos —va dir el Bill.

Va posar una mà a l’espatlla del Harry, es va acomiadar de la seva mare amb un petó, va agafar la capa i va sortir ràpidament de la infermeria.

—Minerva —va dir el Dumbledore girant-se cap a la professora McGonagall—. M’agradaria parlar amb el Hagrid al meu despatx al més aviat possible. I, si pot ser, que vingui acompanyat de Madame Maxime.

La professora McGonagall va assentir i va marxar sense badar boca.

—Poppy —va dir el Dumbledore a Madame Pomfrey— seríeu tan amable de baixar al despatx del professor Murri, on trobareu una elf domèstica anomenada Winky que està molt afectada? Feu el que pugueu per ella i porteu-la a la cuina. Crec que el Dobby sabrà cuidar-la per nosaltres.

—D’a… D’acord —va dir Madame Pomfrey, desconcertada; i ella també va marxar.

El Dumbledore va esperar que la porta es tanqués i que els passos de Madame Pomfrey s’haguessin allunyat abans de tornar a parlar.

—I ara —va dir— ha arribat el moment que dos de nosaltres es reconeguin pel que són. Sirius… Pots tornar a la teva forma habitual?

El gran gos negre va mirar el Dumbledore i aleshores es va convertir en home en un instant.

La senyora Weasley va deixar escapar un crit i es va apartar del llit.

—Sirius Black! —va xisclar, assenyalant-lo.

—Mare, calla! —va exclamar el Ron—. No passa res!

L’Snape no havia cridat ni havia fet un bot enrere, però se’l mirava amb una barreja de fúria i horror.

—Ell! —va etzibar, amb els ulls clavats en el Sirius, que feia la mateixa cara de repugnància que l’Snape—. Què hi fa aquest aquí?

—És aquí perquè confio en ell —va dir el Dumbledore, mirant-se’ls—, igual que en vós, Severus. Confio en tots dos. I ja és hora que oblideu les vostres diferències i confieu l’un en l’altre.

El Harry va pensar que el Dumbledore estava demanant un miracle. El Sirius i l’Snape es miraven amb un odi intens.

—Per ara em conformaré —va dir el Dumbledore lleugerament impacientat— que enterreu la destral de guerra. Vull que us doneu les mans. Ara sou al mateix bàndol. No tenim gaire temps, i si els pocs que sabem la veritat no estem units, no tindrem res a fer.

Lentament, i traient foc pels ulls com si no es desitgessin res més l’un a l’altre que el mal, el Sirius i l’Snape es van acostar i van encaixar de mans. Es van deixar anar a la velocitat de la llum.

—Per començar ja està bé —va dir el Dumbledore, i es va tornar a situar entre ells dos—. I ara escolteu-me, que tinc feina per a tots dos. L’actitud de Fudge, tot i que era previsible, canvia molt les coses. Sirius, vull que t’hi posis ara mateix. Has d’alertar el Remus Llopin, l’Arabella Figg i el Mundungus Fletcher… La vella colla. Estigue’t un temps amb el Llopin; em posaré en contacte amb tu allà.

—Però… —va fer el Harry.

Volia que el Sirius es quedés. No volia que marxés tan aviat.

—Harry, ens veurem d’aquí a poc —va dir el Sirius girant-se cap a ell—. T’ho prometo. Però he de fer tot el que pugui. Ho entens, oi?

—Sí —va fer el Harry—. Sí… És clar que sí.

El Sirius li va donar la mà un moment, va assentir al Dumbledore, es va tornar a transformar en gos i va sortir corrents pel passadís fins arribar a la porta. Va girar el pom amb la pota i se’n va anar.

—Severus —va dir el Dumbledore, girant-se cap a l’Snape—, ja sabeu què us he de demanar que feu. Si esteu llest… Si esteu preparat…

—Ho estic —va dir l’Snape.

Se’l veia lleugerament més pàl·lid que de costum i els seus ulls freds i negres li centellejaven estranyament.

—Doncs aleshores, us desitjo bona sort —va dir el Dumbledore, i va observar amb un bri de preocupació a la cara com sortia sense dir res rere el Sirius.

Van passar uns minuts abans que el Dumbledore tornés a parlar.

—He d’anar a baix —va dir finalment— a parlar amb els Diggory. Harry, pren-te la resta de la poció. Ens veiem més tard.

En veure desaparèixer el Dumbledore, el Harry es va deixar caure sobre els coixins. L’Hermione, el Ron i la senyora Weasley se’l van quedar mirant. Ningú va dir res durant una bona estona.

—Harry, t’has de prendre la poció —va dir finalment la senyora Weasley i, en agafar la copa i l’ampolla de la tauleta de nit, va tocar de refiló la bossa d’or que hi havia deixat Fudge—. Et mereixes un bon descans. Intenta pensar en una altra cosa durant un temps… Pensa què et compraràs amb el que has guanyat!

—No els vull, aquests diners —va dir el Harry amb veu inexpressiva—. Quedi-se’ls vostè. Que se’ls quedi qui vulgui. No són meus. Són del Cedric.

La força contra la qual havia estat lluitant intermitentment d’ençà que havia sortit del laberint amenaçava de vèncer-lo en aquells moments. Sentia una picor i una cremor intenses a la cua de l’ull. Va pestanyejar i va mirar cap al sostre.

—Harry, no ha estat culpa teva —va xiuxiuejar la senyora Weasley.

—La idea que agaféssim la copa junts ha estat meva —va dir el Harry.

La cremor li va arribar a la gola. El Harry hauria donat el que fos perquè el Ron apartés la vista i deixés de mirar-lo. La senyora Weasley va deixar la poció a la tauleta de nit, es va inclinar sobre el Harry i el va abraçar. El Harry no recordava que l’haguessin abraçat mai d’aquella manera, com abracen les mares. I allà entre els braços de la senyora Weasley li va caure al damunt tot el pes del que havia vist aquella nit. La cara de la seva mare, la veu del seu pare, la visió del Cedric, mort… Tot va començar a fer-li voltes al cap fins que no ho va poder resistir més, i se li va deformar la cara de l’esforç que havia de fer perquè no se li escapés el crit desconsolat que lluitava per sortir de dins seu.

Es va sentir un cop fort i la senyora Weasley i el Harry es van deixar anar. L’Hermione era al costat de la finestra. Havia capturat alguna cosa que guardava dins el puny tancat.

—Perdó —va fer.

—Harry, la poció —va dir a l’acte la senyora Weasley, eixugant-se els ulls amb el revers de la mà.

El Harry es va veure tota la poció que quedava d’un sol glop. L’efecte va ser immediat. Unes onades de son irresistible sense somnis el van embolcallar, va caure sobre els coixins i es va quedar adormit sense pensar en res més.





37. El principi


En mirar enrere, fins i tot poc després, el Harry s’adonava que tenia pocs records dels dies que van seguir. Com si li haguessin passat massa coses de cop i no en pogués assimilar més. I el poc que recordava era molt dolorós. El pitjor, segurament, va ser la trobada amb els Diggory al matí següent.

No el culpaven del que havia passat; tot al contrari, li van agrair que els hagués tornat el cos del Cedric. El senyor Diggory va estar plorant quasi tota l’estona que va durar la trobada. La pena de la senyora Diggory no es podia expressar amb llàgrimes.

—Així que no va patir gens? —va dir ella quan el Harry li va explicar com havia mort el Cedric—. Ben pensat, Amos, acabava de guanyar el Torneig… Va morir feliç, doncs.

Quan ja se n’anaven, la mare del Cedric va mirar el Harry i li va dir:

—Vigila, i cuida’t molt.

El Harry va mirar la bossa d’or que tenia sobre la tauleta de nit.

—Prengui això —li va xiuxiuejar a la senyora Diggory—. És del Cedric, ell va arribar el primer. Agafi-ho vostè…

Però ella s’hi va negar.

—Oh, no, de cap manera. És teu, xato, nosaltres no podríem… Queda-t’ho tu.

El Harry va tornar a la Torre de Gryffindor al vespre. L’Hermione i el Ron li van dir que el Dumbledore havia parlat als alumnes aquell matí durant l’esmorzar. Tan sols els havia demanat que el deixessin tranquil, que ningú li fes preguntes ni insistís perquè li expliqués la història del que havia passat al laberint. El Harry va notar que la majoria de gent l’esquivava als passadissos i li evitava la mirada. Alguns murmuraven coses tapant-se la boca amb la mà quan ell s’allunyava. Va suposar que molts s’havien cregut l’article de la Rita Skeeter en què deia que era un pertorbat potencialment perillós. Era possible que fessin conjectures sobre com havia mort el Cedric. Però va trobar que no li importava gaire. El que volia era estar amb el Ron i l’Hermione parlant d’altres coses o jugant a escacs en silenci. Era com si, sense necessitat de dir-se res, tots tres haguessin acordat esperar un senyal o una notícia per saber què estava passant fora de Hogwarts, perquè era inútil especular sobre el que passaria fins que no sabessin alguna cosa del cert. L’única vegada que van tocar el tema va ser quan el Ron va dir-li al Harry que la seva mare s’havia reunit amb el Dumbledore abans de tornar a casa.

—Li va demanar si podies passar l’estiu sencer a casa nostra —va dir—. Però es veu que el Dumbledore prefereix que tornis a casa dels Dursley, si més no per algun temps.

—Per què? —va preguntar el Harry.

—La mare va dir que el Dumbledore tenia els seus motius —va dir el Ron arronsant les espatlles amb posat greu—. Suposo que hem de confiar en ell, no?

L’única persona amb qui el Harry es veia amb cor de parlar, a part del Ron i l’Hermione, era el Hagrid. Com que ja no hi havia professor de Defensa Contra les Forces del Mal, aquelles classes les tenien lliures. Van fer servir l’hora del dijous a la tarda per anar a visitar-lo a la cabana. Era un dia brillant i assolellat; l’Ullal va sortir disparat per la porta en sentir que s’apropaven i es va posar a bordar i remenar la cua com un boig.

—Qui hi ha? —va preguntar el Hagrid traient el cap per la porta—. Harry!

Va sortir corrents a fora per rebre’ls, va abraçar el Harry amb un braç i amb la mà de l’altre li va despentinar els cabells i va dir:

—Que content que estic que hagis vingut! Que bé!

Quan van entrar a la cabana, van veure dos plats i dues tasses enormes damunt la taula que hi havia davant de la llar de foc.

—He dinat amb l’Olympe —va dir el Hagrid—. Se n’acaba d’anar.

—Qui? —va preguntar el Ron encuriosit.

—Madame Maxime, ves! —va dir el Hagrid.

—Ho heu arreglat, entre vosaltres dos, eh?

—No sé de què me parles —va dir el Hagrid com si res, agafant més copes de la prestatgeria. Va fer te per a tothom i els en va oferir acompanyat d’unes galetes toves. Es va asseure a la seva cadira i va mirar el Harry de prop amb els seus ulls negres d’escarabat.

—Estàs bé? —va preguntar de sobte.

—Sí —va respondre el Harry.

—No, no és cert —va dir el Hagrid—. És clar que no, prò ho estaràs.

El Harry no va dir res.

—Sabia que tornaria —va dir el Hagrid, i el Harry, el Ron i l’Hermione se’l van mirar sobresaltats—. Fa anys que ho sé, Harry. Sabia que s’amagava esperant l’oportunitat. Havia de passar. Bé, ara ja ha passat i haurem de seguir endavant. Lluitarem. Potser el podrem aturar abans que se faci massa fort. Bé, xò és el que vol fer el Dumbledore. Un gran home, el Dumbledore. Mentre ell sigui amb nosaltres, no me fa por.

El Hagrid va aixecar les celles peludes i va mirar les cares d’incredulitat dels seus amics.

—No serveix de re preocupar-se —va dir—. El que hagi de venir, vindrà, i ja ens ho trobarem quan arribi. El Dumbledore me va explicar el que vas fer, Harry.

Al Hagrid se li va inflar el pit mirant-se el Harry.

—Vas fer el que hauria fet el teu pare, i que consti que no te puc fer un elogi més gran.

El Harry li va somriure. Era el primer cop que somreia des de feia dies.

—Hagrid, què et va demanar que fessis el Dumbledore? —va preguntar-li—. Aquella nit va dir a la professora McGonagall que us anés a buscar a tu i a Madame Maxime perquè volia parlar amb vosaltres.

—Me va encarregar una feina per a l’estiu —va dir el Hagrid—. És secret, però. Se suposa que no n’he de parlar, ni tan sols amb vosaltres tres. L’Olympe, Madame Maxime per a vosaltres, potser vindrà amb mi. Sí que vindrà. Crec que la tinc convençuda.

—Té alguna cosa a veure amb Voldemort?

Al Hagrid li va venir una esgarrifança en sentir el nom.

—Podria ser —va dir, evasiu—. Aviam, qui vol venir a veure l’últim uixec que queda? És broma… És broma! —va afegir ràpidament en veure la cara que feien els tres.

La nit abans de tornar al carrer Privet, el Harry va haver de fer el cor fort per omplir el bagul. Tenia pànic del banquet de comiat, que solia ser un motiu de celebració perquè s’anunciava qui era el guanyador de la Copa Interresidències. D’ençà que havia sortit de la infermeria, havia evitat anar al Gran Saló quan era ple de gent; preferia menjar quan estava buit, per estalviar-se les mirades dels seus companys.

Quan el Ron, l’Hermione i ell van entrar a la sala es van adonar immediatament que les decoracions habituals no hi eren. Als banquets de comiat, el Gran Saló solia estar decorat amb els colors de la residència guanyadora. Aquella nit, però, a la paret darrere la taula dels professors hi havia una tela negra. El Harry va comprendre ràpidament que era per respecte al Cedric.

L’Ull-foll Murri de debò era a la taula de professors, amb la cama de fusta i l’ull màgic a lloc. Estava molt crispat i feia un bot cada cop que algú li parlava. Al Harry li va semblar que era normal; la por que ja tenia el Murri de ser atacat segurament havia augmentat després d’haver-se passat deu mesos tancat al seu bagul. La cadira del professor Karkaroff estava buida. Mentre seia a la taula de Gryffindor, el Harry es va preguntar on devia estar amagat i si Voldemort ja l’hauria enxampat.

Madame Maxime seguia allà, asseguda al costat del Hagrid. Tots dos parlaven fluixet. Més enllà, al costat de la professora McGonagall, hi havia l’Snape, que durant un moment li va aguantar la mirada. La seva expressió era difícil d’interpretar. Se’l veia tan amargat i desagradable com sempre. El Harry el va continuar mirant durant una bona estona després que l’Snape hagués desviat la mirada.

Què va fer l’Snape a les ordres del Dumbledore la nit que Voldemort havia ressuscitat? I, per què… per què estava tan convençut el Dumbledore que l’Snape li faria costat? Va ser el seu espia, el Dumbledore ho havia dit al Pensiu. L’Snape havia espiat Voldemort «posant en perill la seva vida». Tornava a ser aquesta la seva missió? Que potser s’havia posat en contacte amb els Cavallers de la Mort? Potser havia fet veure que no havia estat mai del costat del Dumbledore sinó que, com Voldemort, havia estat esperant el moment oportú?

El professor Dumbledore es va aixecar i el Harry va tornar a la realitat. El Gran Saló, que de fet ja estava més silenciós que en d’altres banquets de comiat, va emmudir del tot.

—Hem arribat a la fi d’un altre any —va dir el Dumbledore mirant-los a tots.

Va fer una pausa i va aturar els ulls a la taula de Hufflepuff. Fins aleshores havia estat la taula més silenciosa i allà era on hi havia les cares més tristes i pàl·lides del Saló.

—Vull parlar-los de moltes coses aquesta nit —va dir el Dumbledore—, però primer he de recordar la pèrdua d’una gran persona que hauria de ser aquí asseguda —va fer un gest cap a la taula de Hufflepuff—, gaudint del banquet amb nosaltres. M’agradaria que tothom s’aixequés i alcés la copa en memòria de Cedric Diggory.

Ho van fer, tots sense excepció; els bancs van cruixir quan tothom es va aixecar per alçar la copa. Al Gran Saló es va sentir una sola veu, greu i profunda:

—Pel Cedric Diggory.

El Harry va entreveure la Xo entre la gent. Estava plorant, les llàgrimes li lliscaven silenciosament per la cara. Quan es van tornar a asseure, el Harry va desviar la mirada per sota la taula.

—El Cedric era un exemple de moltes de les qualitats que tenen els alumnes de Hufflepuff —va continuar el Dumbledore—. Era bo, un amic fidel, treballador, que apostava pel joc net. La seva mort els ha afectat a tots, tant si el coneixien bé com si no. Penso que, per tant, tenen el dret de saber exactament com va morir.

El Harry va aixecar el cap i es va mirar fixament el Dumbledore.

—El Cedric Diggory el va assassinar Lord Voldemort.

Un murmuri de pànic es va estendre pel Gran Saló. Els alumnes es miraven el Dumbledore horroritzats sense poder creure el que sentien. Ell va esperar serenament que els comentaris s’esvaïssin i es tornés a fer silenci.

—El conseller d’Afers Màgics no volia que els ho digués. També és possible que els pares d’alguns de vostès s’horroritzin quan sàpiguen que els ho he dit… Ja sigui perquè no es creguin que Lord Voldemort hagi ressuscitat o perquè pensin que no els ho hauria de dir perquè són massa joves. Tot i així, jo penso que, en general, la veritat és preferible a la mentida i que qualsevol intent de fer veure que el Cedric va morir a causa d’un accident o d’una relliscada seva és un insult a la seva memòria.

Astorats i commocionats, tots es miraven el Dumbledore… O quasi tots. El Harry va veure que a la taula de Slytherin el Draco Malfoy deia alguna cosa en veu baixa al Crabbe i al Goyle. El Harry va sentir que l’envaïa una bafarada de ràbia i es va obligar a mirar cap al Dumbledore de nou.

—Hi ha una altra persona que cal mencionar en relació amb la mort del Cedric —va continuar el Dumbledore—. Em refereixo, òbviament, al Harry Potter.

Una espècie d’onada va recórrer el Gran Saló quan un munt de caps van girar-se a mirar el Harry i, tot seguit, van tornar la vista cap al Dumbledore.

—El Harry Potter va aconseguir escapar de Lord Voldemort —va dir el Dumbledore—. Va arriscar la seva vida per tornar amb el cos del Cedric a Hogwarts. Va mostrar, en tots els aspectes, la valentia que molt pocs bruixots han mostrat mai davant de Voldemort i, per això, l’honoro.

El Dumbledore es va girar cap al Harry i va alçar la copa de nou. Quasi tothom al Gran Saló va afegir-se al brindis. Van pronunciar el seu nom, com havien pronunciat el del Cedric, i van beure a la seva salut. Però, per entre l’espai que deixava la gent dreta, el Harry va veure que el Malfoy, el Crabbe, el Goyle i uns quants més de Slytherin romanien desafiants a les seves cadires, sense tocar les copes. El Dumbledore, que al capdavall no tenia ull màgic, no els va veure.

Quan tothom es va asseure de nou, el Dumbledore va continuar:

—L’objectiu del Torneig dels Tres Bruixots era fomentar l’entesa entre els bruixots. Davant la situació en què ens trobem ara, el retorn de Lord Voldemort, aquests lligams són més importants que mai.

El Dumbledore va mirar Madame Maxime i el Hagrid, llavors es va girar cap a la Fleur Delacour i els seus companys de Beauxbatons, el Viktor Krum i els de Durmstrang a la taula de Slytherin. El Harry va notar que el Krum semblava preocupat, quasi espantat, com si esperés que el Dumbledore anés a dir alguna cosa hostil.

—Tots els convidats d’aquesta sala —va continuar el Dumbledore, mirant cap a on eren els alumnes de Durmstrang— seran benvinguts de nou a Hogwarts si mai desitgen tornar. I, repeteixo, ara que Voldemort ha reaparegut, la nostra força rau en la unió; com més dividits estiguem, més dèbils serem.

»Voldemort té el do de sembrar la discòrdia i l’odi. Només el podrem combatre mostrant amb fermesa els lligams d’amistat i la confiança que ens uneixen. Tant se val si tenim diferents costums o parlem llengües diferents; això no és un obstacle si compartim un objectiu únic i tenim el cor obert.

»Tinc el pressentiment, i tant de bo m’equivoqués, que s’acosten temps difícils. Alguns de vostès ja han patit directament a mans de Lord Voldemort. Moltes famílies han sofert pèrdues. Fa una setmana, ens va prendre un company.

»Recordin el Cedric. Si mai han de triar entre el que està bé i el que és fàcil, recordin què li va passar a un jove que era bo, noble i valent perquè va topar en el seu camí amb Lord Voldemort. No oblidin el Cedric Diggory.

El Harry ja havia acabat d’omplir el bagul; la Hedwig era a sobre, dins la gàbia. El Ron, l’Hermione i ell esperaven amb els altres alumnes de quart al vestíbul d’entrada, que era ple de gom a gom, que arribessin els carruatges que els havien de portar a l’estació de Hogsmeade. Feia un dia d’estiu preciós. Va pensar que, quan hi arribés al vespre, al carrer Privet faria calor, els arbres estarien plens de fulles i els parterres serien un esclat de colors. Però aquell pensament no el va animar gens.

—‘Agui!

El Harry es va girar. La Fleur Delacour pujava corrent les escales de pedra que duien al castell. Darrere seu, en la llunyania, el Harry va veure que el Hagrid ajudava Madame Maxime a lligar dos cavalls gegants als arnesos. El carruatge de Beauxbatons estava a punt d’enlairar-se.

—Espego que ens tognem a feure algun dia —va dir la Fleur en arribar on era el Harry—. Vull buscar una feina aquí peg millogag l’idioma.

—Però si el parles molt bé, ja —va dir el Ron, amb una veu ofegada. La Fleur li va fer un somriure; l’Hermione va fer una ganyota.

—Adéu, ‘Agui —va dir la Fleur, i es va acomiadar d’ell encaixant les mans—. Ha estat un plaeg conèixeg-te!

El Harry es va sentir més animat i es va quedar mirant la Fleur que corria pel jardí cap a Madame Maxime amb els cabells d’or blanc brillant a la llum del sol.

—Em pregunto com tornaran els de Durmstrang —va dir el Ron—. Creus que sabran portar el vaixell sense el Karkaroff?

—El Karkaroff no va porrtarr la faixell —va dir una veu greu—. Etz va quedarr a la tzeva cabina i entz va deixarr ferr tot el feina a notzaltrres. —El Krum havia vingut a acomiadar-se de l’Hermione—. Puc parrlarr a tu? —li va preguntar.

—Ah… Sí… D’acord… —va dir l’Hermione, que es va posar vermella i va desaparèixer amb el Krum.

—Més val que espavilis! —va cridar-li el Ron—. Els carruatges són a punt d’arribar!

Dit això, va deixar que fos el Harry qui es preocupés per l’arribada dels carruatges. Ell es va passar els minuts següents amb el coll estirat per veure si esbrinava què feien el Krum i l’Hermione. Van tornar molt aviat. El Ron se la va mirar, però no se li llegia res a la cara.

—M’agrradava el Diggorry —va dir de sobte el Krum al Harry—. Tzemprre era tzimpàtic amb mi. Tzemprre. Fintz i tot tzabent que jo era de Durmstrang… A petzar del Karkaroff —va afegir amb una ganyota.

—Què, ja teniu un altre director? —va preguntar-li el Harry.

El Krum va arronsar les espatlles. Va atansar-li la mà i van encaixar, com ho havia fet la Fleur, i després va encaixar amb el Ron.

El Ron semblava estar lluitant contra alguna espècie de conflicte intern que el neguitejava. El Krum havia fet mitja volta i ja se n’anava quan finalment el Ron es va decidir i va sortir disparat:

—Que em firmaries un autògraf?

L’Hermione es va girar, somrient als carruatges sense cavalls que trotaven cap a ells pel camí, mentre el Krum, sorprès però agraït, va signar-li el tros de pergamí al Ron.

El temps que va fer durant el trajecte cap a King’s Cross no podia haver estat més diferent del que havia fet durant el viatge cap a Hogwarts al setembre anterior. Al cel no hi havia ni un sol núvol. El Harry, el Ron i l’Hermione havien aconseguit un compartiment per a ells sols. El Ron es va amagar el Porcupintí al vestit per esmorteir els seus esgarips; la Hedwig dormia amb el cap sota l’ala i el Malifet estava arraulit sobre un seient lliure com si fos un coixí taronjós i pelut. El Harry, el Ron i l’Hermione van xerrar més tranquil·lament i obertament del que ho havien fet durant tota la setmana mentre el tren els duia cap al sud. El Harry sentia que el discurs del Dumbledore el dia del banquet de comiat l’havia desbloquejat. Ara li era més fàcil parlar del que havia passat. Van estar especulant sobre el que devia estar fent el Dumbledore per aturar Voldemort fins que va arribar el carretó del menjar.

L’Hermione es va aixecar per comprar alguna cosa i quan va tornar va posar les monedes del canvi dintre la bossa de l’escola i va treure un exemplar del Periòdic Profètic que hi portava dins.

El Harry el va agafar, no gaire convençut de voler saber què hi deia, però l’Hermione, veient que el Harry fullejava el diari, li va dir tranquil·lament:

—No hi ha res. Ho pots comprovar tu mateix, però no hi trobaràs res en absolut. Ho he mirat cada dia. Només van publicar un petit comentari l’endemà de la tercera prova per dir que tu havies guanyat el torneig. El Cedric ni tan sols el van mencionar. No han dit res de res de tot el que va passar. Jo diria que Fudge pressiona per silenciar-ho.

—No podrà fer callar la Rita —va dir el Harry—. No amb una història com aquesta.

—Ah, la Rita no ha escrit ni una paraula des de la tercera prova —va dir l’Hermione amb un to de veu estranyament reservat—. De fet —va afegir, amb la veu mig tremolosa—, no escriurà res de res durant una temporada. Tret que vulgui que aquest cop sigui jo qui expliqui tot el que sé.

—Però, de què parles, Hermione? —va fer el Ron.

—Vaig descobrir com s’ho feia per escoltar les converses privades de la gent, tot i que li havien prohibit entrar a l’escola —va saltar l’Hermione.

El Harry tenia la impressió que l’Hermione es moria de ganes d’explica’ls-hi des de feia dies, però que no els havia volgut dit res per tot el que havia succeït.

—I com s’ho feia? —va preguntar el Harry de cop.

—Com ho vas descobrir? —va preguntar el Ron mirant-se-la fixament.

—Bé, de fet vas ser tu, Harry, qui em va donar la idea —va dir.

—Jo? —va fer el Harry perplex—. Com?

—«Punxava» les converses —va dir rient l’Hermione.

—Però si vas dir que a Hogwarts els aparells electrònics no funcionen…

—Oh, no, res d’aparells electrònics: amb el seu propi fibló —va dir l’Hermione—. És que… la Rita Skeeter… —a l’Hermione li vibrava la veu de sentir-se victoriosa— és una animàgica no registrada. Es pot convertir…

I va treure un pot de vidre tancat que duia a la bossa.

—… en una vespa.

—Però què dius? —va fer el Ron—. No em diguis que… que és…

—Oh, i tant que ho és —va dir l’Hermione tota contenta, brandant el pot davant seu.

Dintre hi havia uns branquillons, unes fulles i una vespa grassa.

—No pot ser! Ens prens el pèl! —va xiuxiuejar el Ron apropant-se el pot als ulls.

—No, no us prenc el pèl —va dir l’Hermione, exultant—. La vaig caçar a la infermeria, a l’ampit de la finestra. Fixa-t’hi bé i veuràs que les marques que té al voltant de les antenes són com les ulleres que porta la Rita.

El Harry s’hi va fixar i va veure que l’Hermione tenia raó.

Llavors va recordar una cosa:

—El dia que vam sentir com el Hagrid explicava a Madame Maxime la història de la seva mare, hi havia una vespa molt emprenyadora a l’estàtua!

—Exacte! —va exclamar l’Hermione—. I just després de la conversa que vam tenir a la vora del llac, el Viktor va veure que jo tenia una vespa als cabells i la va espantar… I segur que la Rita estava a l’ampit de la finestra de la classe de Futurologia el dia que et va fer mal la cicatriu. S’ha passat el curs brunzint per tot arreu per aconseguir històries…

—I, quan vam veure el Malfoy sota els arbres… —va dir el Ron a poc a poc.

—Parlava amb ella, la tenia a la mà —va dir l’Hermione—. Ell ho sabia, òbviament. És així com va aconseguir totes les entrevistes amb els de Slytherin. A ells no els importava que estigués fent una cosa il·legal si podien explicar-li coses horribles sobre nosaltres i el Hagrid.

L’Hermione va agafar el pot que tenia el Ron i va somriure a la vespa, que brunzia enfadada contra el vidre.

—Li vaig dir que la deixaria lliure quan arribéssim a Londres —va dir l’Hermione—. Li he fet un Sortilegi de Noem Trenku al pot, perquè no es pugui transformar en persona abans. I li he dit que haurà de guardar-se la ploma per a ella soleta durant un any. A veure si així li traiem la mania d’escriure mentides horribles sobre la gent.

Somrient serenament, l’Hermione va tornar a guardar la vespa dins la bossa.

I, de sobte, es va obrir la porta del compartiment.

—Molt llesta, Granger —va dir el Draco Malfoy.

Rere seu hi havia el Crabbe i el Goyle. Els tres feien un posat d’autosuficiència més arrogant i més amenaçador que mai.

—I doncs —va dir el Malfoy, que va entrar al compartiment mirant al seu voltant amb un somriure sorneguer als llavis—, vas caçar una reportera patètica i el Potter torna a ser el nen preferit del Dumbledore. Ja veus.

El somriure se li va engrandir. El Crabbe i el Goyle van riure estúpidament.

—Què, no voleu ni pensar-hi, oi? —va dir el Malfoy lentament—. Fent com si no hagués passat res…

—Fot el camp, Malfoy —va dir el Harry.

No l’havia tornat a veure d’ençà que l’havia vist murmurejar amb el Crabbe i el Goyle el dia del discurs del Dumbledore sobre el Cedric. El Harry va sentir un brunzit a les orelles. Va agafar la vareta que duia a la butxaca.

—Potter, has triat el costat dels perdedors! I mira que t’ho vaig advertir! Et vaig dir que t’hi miressis a l’hora d’escollir les amistats, recordes? Quan ens vam trobar al tren, el primer dia a Hogwarts… Et vaig advertir que no et barregessis amb púrria d’aquesta! —va dir, assenyalant el Ron i l’Hermione amb el cap—. Ara ja és massa tard, Potter! Ells seran els primers a desaparèixer, ara que el Senyor de les forces del mal ha tornat. Els sang de fang i els amants dels muggles seran els primers! Bé, els segons… El primer va ser el Diggo…

Va ser com si algú hagués fet esclatar una capsa de focs d’artifici dins el compartiment. Encegat per la pluja de sortilegis que havien sorgit de totes direccions, eixordat pels pets que els van seguir, el Harry va parpellejar i va mirar cap a terra.

El Malfoy, el Crabble i el Goyle havien quedat estirats a terra, inconscients. El Ron, l’Hermione i ell estaven drets, cada un havia fet servir un sortilegi diferent. Però no eren els únics.

—Hem vingut a veure quina en portaven de cap aquests tres —va dir el Fred, saltant per sobre el Goyle per entrar al compartiment. Duia la vareta a la mà, igual que el George, que va tenir cura de trepitjar el Malfoy quan va entrar després del Fred.

—Un efecte interessant —va dir el George mirant-se el Crabbe—. Qui ha fet servir el Sortilegi Furunculus?

—Jo —va dir el Harry.

—Curiós —va dir el George despreocupat—. Jo he fet el Malefici Kefafiga. Veig que aquests dos no s’haurien de barrejar. Li han sortit com una mena de tentacles petitets per tota la cara. Però més val que els traguem d’aquí; no queden gens bé amb la decoració.

El Ron, el Harry i el George van empènyer i van fer rodolar per terra amb els peus i les mans els cossos del Malfoy, el Crabbe i el Goyle, que no havien quedat gens afavorits per la barreja de maleficis que els havien fet. Els van treure al passadís i després van tornar al compartiment i van tancar la porta.

—Voleu jugar a burro explosiu? —va preguntar el Fred, traient un joc de cartes.

Estaven jugant la cinquena partida quan finalment el Harry es va decidir a fer la pregunta que tots tres volien fer.

—Ens ho penseu dir, o què? —va dir-li al George—. A qui vau fer xantatge?

—Oh —va fer el George sorrut—. Allò?

—Res —va dir el Fred, movent el cap impacientat—. No té importància. Ara ja no.

—Ho hem deixat estar —va dir el George arronsant les espatlles.

Però el Harry, el Ron i l’Hermione van insistir fins que al final el Fred va dir:

—Bé, d’acord! Si de debò ho voleu saber… Al Ludo Gepp.

—Al Gepp? —va fer el Harry bruscament—. M’esteu dient que estava ficat en…

—No —va fer el George amb l’expressió fosca—. Què va… No té res a veure amb això. Si és un imbècil. No té prou capacitat mental.

—Doncs aleshores, per què? —va preguntar el Ron.

El Fred va dubtar i finalment va dir:

—Recordeu aquella aposta que vam fer amb ell el dia de la final del mundial? Que Irlanda guanyaria però el Krum capturaria la papallona?

—Sssssí —van fer el Harry i el Ron.

—Doncs el molt imbècil ens va pagar amb or de leprechauns que havia caçat al vol de les mascotes irlandeses.

—I?

—Com que «i»? —va fer el Fred, impacientant-se—. Doncs que es va esvair! L’endemà al matí havia volat!

—Però… devia ser un error —va dir l’Hermione.

El George va riure amargament.

—Sí, això vam pensar nosaltres també. Pensàvem que escrivint-li una carta on li diguéssim que s’havia equivocat n’hi hauria prou. Però no. No ens va fer ni cas. Com si no haguéssim dit res. Vam intentar parlar amb ell un munt de cops quan venia a l’escola, però sempre s’empescava alguna excusa per fugir de nosaltres.

—Al final es va tornar bastant desagradable —va explicar el Fred—. Ens va dir que érem massa joves per apostar i que no ens pensava donar res.

—Així que li vam demanar que ens tornés els diners —va dir el George, traient foc pels queixals.

—No em digueu que no us els va tornar! —va exclamar l’Hermione.

—El que sents —va dir el Fred.

—Però si eren tots els vostres estalvis! —va saltar el Ron.

—No cal que ens ho recordis! —va dir el George—. Com us podeu imaginar, al final vam descobrir què passava. Al pare del Lee Jordan també li va costar molt que el Gepp li tornés uns diners que li devia. Es veu que té un munt de problemes amb els gòblins. Els va demanar prestat un bon grapat d’or. Una banda de gòblins el van acorralar al bosc després de la final i li van treure tot el que portava, i tot i així no n’hi havia prou per eixugar el deute, de manera que el van seguir fins a Hogwarts per tenir-lo controlat. Ho ha perdut tot en el joc. No té ni dos galeons a la butxaca. I sabeu com va intentar pagar als gòblins?

—Com? —va fer el Harry.

—Doncs apostant per tu, noi —va dir el Fred—. Va apostar una forta suma que guanyaries el torneig. I va apostar-s’ho contra els gòblins!

—Així que era per això que sempre intentava ajudar-me! —va exclamar el Harry—. Bé, doncs vaig guanyar, no? Ara us pot pagar el que us deu!

—No —va fer el George movent el cap—. Els gòblins juguen tan brut com ell. Li van dir que vas empatar amb el Diggory i que ell havia apostat que guanyaries en solitari. Així que el Gepp va haver de fugir. Va sortir volant tan bon punt es va acabar la tercera prova.

El George va sospirar i va començar a barrejar les cartes.

La resta del viatge va ser prou agradable; al Harry li hauria agradat que durés tot l’estiu i que no arribessin mai a Kings Cross… Però, tal com havia après aquell any de la manera més dura, el temps no s’alenteix quan ha de venir alguna cosa desagradable, i, massa aviat per al seu gust, el Hogwarts Express es va aturar a l’andana nou i tres quarts. Els alumnes van començar a desembarcar amb l’enrenou i el caos de sempre. El Ron i l’Hermione van passar per sobre el Malfoy, el Crabbe i el Goyle amb els baguls amb gran dificultat.

En canvi, el Harry es va quedar enrere.

—Fred! George! Espereu un moment!

Els bessons es van girar. El Harry va obrir el bagul i va treure’n el premi del Torneig dels Tres Bruixots.

—Teniu —va dir, i va posar la bossa a les mans del George.

—Què? —va fer el Fred, de pedra.

—Agafeu-los —va insistir el Harry—. Jo no els vull.

—Que se t’ha afluixat un cargol? —va dir el George, tornant-li els diners.

—No se m’ha afluixat res —va dir el Harry—. Agafeu els diners i seguiu inventant. Són per a la botiga de bromes.

—Se li han afluixat tots dos —va dir el Fred gairebé emocionat.

—Feu-me cas —va dir el Harry—. Si no els agafeu, els llençaré a l’aigüera. No els vull, i no els necessito. Però en canvi m’aniria bé riure una mica. A tots ens aniria bé. Tinc la sensació que ben aviat ho necessitarem més que mai.

—Harry —va dir el George amb un fil de veu, pesant la bossa de diners que tenia a les mans—, aquí hi deu haver uns mil galeons.

—Ni un de més —va dir el Harry amb un somriure—. Penseu quantes coques d’oca podreu fer!

Els bessons se’l van quedar mirant, atònits.

—Però no digueu a la vostra mare d’on els heu tret… És clar que, ben pensat, ara potser ja no té tantes ganes que entreu a la Conselleria…

—Harry… —El Fred li anava a replicar, però el Harry va treure la vareta.

—Sou uns pesats —va dir planament—. O els agafeu o us faig un malefici. I us adverteixo que en sé uns quants de bons, ara. Tan sols us demano un favor, entesos? Compreu-li un vestit de gala al Ron, i digueu-li que és de part vostra.

I el Harry va abandonar el compartiment del tren abans que poguessin dir res, passant per sobre el Malfoy, el Crabbe i el Goyle, que encara estaven estirats a terra, coberts de senyals de maleficis.

El tiet Vernon l’estava esperant a l’altra banda de la barrera. La senyora Weasley era a prop seu. Va abraçar el Harry molt fort i li va dir a cau d’orella:

—Crec que el Dumbledore deixarà que vinguis a passar una temporada a casa més endavant. Escriu-nos.

—Fins aviat, Harry —va dir el Ron, fent-li uns copets a l’esquena.

—Adéu, Harry! —va dir l’Hermione, i va fer una cosa que no havia fet mai: li va fer un petó a la galta.

—Harry… Moltes gràcies —va murmurar el George, i el Fred va assentir fervorosament al seu costat.

El Harry els va picar l’ullet, es va dirigir cap al tiet Vernon i el va seguir en silenci cap a la sortida. «No té cap sentit preocupar-se ara», es va dir a si mateix, mentre entrava al seient del darrere del cotxe dels Dursley.

Tal com havia dit el Hagrid, el que hagués d’arribar, ja arribaria… I era aleshores que s’hi hauria d’enfrontar.





JOANNE KATHLEEN ROWLING (Chipping Sodburry, South Gloucestershire, Anglaterra, 31 de juliol de 1965).

Escriptora britànica que escriu sota el nom de J. K. Rowling, autora de la història fantàstica de Harry Potter, el nen mag, que comprèn 7 llibres.

El seu pare era enginyer i la seva mare, d’origen francès, treballava en un laboratori. De la seva mare va heretar la passió per la lectura. Als cinc anys ja va començar a escriure les seves pròpies històries, des d’aquella època ja no ha deixat d’escriure. El cop més dur va ser la malaltia de la seva mare (esclerosi múltiple) que va durar deu anys i va morir sense saber que la seva filla li publicaven un llibre.

Harry Potter va aparèixer en la seva ment el 1990, però van passar sis anys fins que es va decidir a escriure el llibre. Mentre, se n’havia anat a Portugal, es va casar amb un periodista portuguès i va tenir una filla. Quan la nena tenia tres mesos es va divorciar i va tornar a Anglaterra amb la seva única germana. No tenia diners ni aconseguia treball, no podia pagar a ningú que cuidés del seu nadó mentre buscava una feina. Va caure en una profunda depressió i va decidir que com ja no tenia res a perdre anava a escriure el llibre que va imaginar feia tant de temps. L’èxit internacional d’aquest personatge l’ha convertit en una de les escriptores més importants de literatura juvenil dels darrers anys i en l’escriptora més rica del Regne Unit.





