Si alguna cosa porta de corcoll la Caroline Sheppard és no saber la identitat del seu nou veí.

Perquè la Caroline és la persona més ben informada de King’s Abbot. Durant un any, no s’ha cansat de dir a qui la volgués escoltar que mistress Ferrars va enverinar el seu marit i quan, finalment, la vídua s’ha suïcidat amb una sobredosi de somnífers, ho ha considerat la prova de la seva teoria. També és ben sabut que, un cop passat el dol, ella i Roger Ackroyd s’haurien casat. El que no sospita és que durant aquest any algú ha estat fent xantatge a mistress Ferrars i que ella, desesperada, ho ha explicat a l’Ackroyd. Quan el troben mort amb una daga tunisiana clavada a l’esquena, però, és evident que el xantatgista sí que ho havia sabut. Massa incògnites per a la Caroline. Encara bo que el veí, un home de cap ovalat i bigoti immens que es dedica a cultivar carbassots, resulta ser el detectiu Hercule Poirot.

L’assassinat de Roger Ackroyd (1927) està considerada una de les obres mestres d’Agatha Christie, un cas precís com el mecanisme d’un rellotge i amb una de les solucions més intel·ligents i imaginatives de la seva carrera. Tot un repte per a les «petites cèl·lules grises» dels lectors.





Agatha Christie





L’assassinat de Roger Ackroyd


Hercule Poirot - 04



ePUB v2.0

caaltolo 18.02.14





Títol original: The Murder of Roger Ackroyd

Agatha Christie, 1927

Traducció: Ramon Folch i Camarasa, 2011

Edició digital: caaltolo (v1.0)

Segona edició: ouroboros (v2.0)

ePUBCat base r1.3





A Punkie,

partidària de les històries de detectius ortodoxes,

amb assassinat, enquesta i una llarga llista de sospitosos!





CAPÍTOL I


El doctor Sheppard a l’hora d’esmorzar

Mistress Ferrars va morir la nit del 16 al 17 de setembre, un dijous. Van avisar-me que hi anés a les vuit del matí de divendres, dia 17. No s’hi podia fer res. Feia hores que era morta.

Pocs minuts després de les nou tornava a ser a casa. Vaig obrir la porta principal amb la clau i em vaig entretenir un moment al rebedor, mentre penjava el barret i l’abric d’entretemps que m’havia emportat com a prudent precaució contra la fresqueta d’un matí dels primers dies de tardor. La veritat és que estava força trastornat i preocupat. No pretenc pas afirmar que en aquell moment preveia els esdeveniments de les setmanes que seguirien. Certament, no els preveia. Però l’instint em deia que m’esperaven temps agitats.

Des del menjador, situat a la meva esquerra, m’arribava el dringar de les tasses de te i la tos tallada, seca, de la meva germana Caroline.

—Ets tu, James? —va cridar.

Una pregunta baldera, perquè, qui podia ser, si no? La veritat és que si em vaig entretenir uns minuts al rebedor, ho vaig fer justament a causa de la meva germana Caroline. La divisa de la família mangosta, segons Rudyard Kipling, és: «Vés i esbrina-ho». Si mai la Caroline adoptava un escut nobiliari, jo li suggeriria, indubtablement, una mangosta rampant. I es podria suprimir la primera part de la divisa. La Caroline pot arribar a esbrinar gran quantitat de coses bo i asseguda plàcidament a casa. No sé com s’ho fa, però és així. Sospito que el servei i els botiguers proveïdors constitueixen el seu cos especial d’espionatge. Quan surt de casa, no ho fa per buscar informació, sinó per difondre-la. I en això, sorprenentment, no és menys experta.

En realitat, era aquest darrer tret allò que em tenia indecís. El que jo digués a la Caroline sobre la mort de mistress Ferrars seria del domini públic a tot el poble al cap d’una hora i mitja a tot estirar. Per la meva professió, sóc sempre partidari de la discreció, i per això he adquirit l’habitud constant d’amagar a la meva germana tanta informació com m’és possible retenir. Generalment, ella acaba esbrinant les coses igual, però tinc la satisfacció moral de saber que estic ben net de culpa.

El marit de mistress Ferrars va morir fa poc més d’un any, i la Caroline ha afirmat constantment, sense cap mena de fonament en què recolzar la seva afirmació, que la seva dona el va emmetzinar.

Fa mofa de la meva rèplica habitual segons la qual mister Ferrars va morir de gastritis aguda, ajudada per la seva tendència habitual a abusar de les begudes alcohòliques. Reconec que els símptomes de la gastritis i de l’emmetzinament per arsènic s’assemblen força, però la Caroline basa la seva acusació en coses completament diferents.

—N’hi ha prou amb veure-la —li he sentit dir.

Mistress Ferrars, tot i que ja havia deixat enrere la seva primera joventut, era una dona molt atractiva, i els vestits que portava, encara que eren molt senzills, sempre li esqueien perfectament, però, tanmateix, són moltes les dones que es vesteixen a París, i això no vol dir pas necessàriament que emmetzinin els seus marits.

Mentre ronsejava pel rebedor, rumiant tot això, la veu de la Caroline em va arribar una altra vegada, amb un matís lleugerament aspre.

—Es pot saber què fas, James? Per què no véns a esmorzar d’una vegada?

—Ara vinc, Caroline —vaig dir de seguida—. Estava penjant l’abric.

—Amb tota aquesta estona n’hauries pogut penjar mitja dotzena, d’abrics.

Tenia tota la raó. Hauria pogut fer-ho, certament.

Vaig entrar al menjador, i després de fer a la Caroline l’habitual petonet a la galta, em vaig asseure davant els ous ferrats amb cansalada fumada. La cansalada s’havia refredat una mica.

—T’han trucat molt de matí, avui —va remarcar la Caroline.

—Sí —vaig dir—. De King’s Paddock. Per mistress Ferrars.

—Ja ho sé —va fer la meva germana.

—Com ho saps?

—M’ho ha dit l’Annie.

L’Annie és la cambrera. Molt bona noia, però una xerraire empedreïda.

Es va produir un breu silenci. Vaig continuar prenent els ous amb cansalada.

La punta del nas de la meva germana, que és llarg i prim, tremolava lleugerament, com li passa sempre que alguna cosa l’interessa o l’excita.

—I bé? —em va preguntar.

—Mala peça al teler. No s’hi podia fer res. Deu haver mort mentre dormia.

—Ja ho sabia —va repetir la meva germana.

Aquesta vegada em va pujar la mosca al nas.

—No podies saber-ho —vaig replicar—. Ni jo mateix no ho sabia fins que he arribat allà, i encara no ho he dit a ningú. Si la teva Annie ho sap, ha de tenir dots d’endevinadora.

—No m’ho ha dit pas l’Annie, sinó el repartidor de llet, que ho sabia per la cuinera dels Ferrars.

Com ja he dit abans, a la Caroline no li cal sortir al carrer per informar-se. Es queda a casa, ben asseguda, i la informació acut a ella de tot arreu.

—I de què ha mort? —va voler saber la meva germana—. Un atac al cor?

—No t’ho ha dit el lleter, això? —vaig preguntar, amb ironia mordaç.

Els sarcasmes reboten, en la Caroline. Els pren al peu de la lletra i contesta amb tota naturalitat.

—No ho sabia, el lleter.

Al capdavall, la Caroline havia de saber-ho, tard o d’hora. Tant se valia que ho sabés per mi.

—Ha mort d’una dosi excessiva de veronal. Darrerament en prenia per l’insomni. En devia haver pres massa, aquesta vegada.

—Ximpleries —va saltar la Caroline—. Ho ha fet perquè ha volgut. Que no em vinguin amb bestieses!

És curiós com, quan en el fons de tu mateix tens una sospita que no vols que els altres comparteixin, en sentir-la en llavis d’una altra persona, t’entestes a negar-ne la possibilitat de manera furiosa. De seguida vaig engegar un discurs indignat:

—Ja hi tornes! —vaig dir—. Ja t’engegues altra vegada, sense solta ni volta? Per què dimonis s’hauria d’haver suïcidat, mistress Ferrars? Vídua, ben jove encara, rica, amb bona salut i sense res més a fer que gaudir de la vida… És absurd.

—No, gens absurd. Fins i tot tu t’has d’haver adonat com havia canviat darrerament. I cada vegada més, en els darrers sis mesos. Semblava ben bé que fos víctima d’una fetilleria. I acabes de reconèixer que patia d’insomni.

—Quin és el teu diagnòstic, doncs? —li vaig preguntar, fredament—. Suposo que un amor desgraciat, potser?

La meva germana va fer que no amb el cap.

—Remordiment —va dir, tota escarafallosa.

—Remordiment?

—Sí. Recorda que no em vas voler creure mai quan et deia que havia emmetzinat el seu marit. Però ara n’estic més convençuda que mai.

—No hi veig la lògica, Caroline —vaig objectar—. Si una dona és capaç de cometre un crim com l’assassinat, ha de tenir prou sang freda per gaudir dels fruits del seu crim sense incórrer en febleses i sentimentalismes com els remordiments.

La Caroline va tornar a fer que no amb el cap.

—Probablement, hi ha dones com aquesta que dius… però mistress Ferrars no era així. Era un cabdell de nervis. Un impuls abassegador la va induir a desfer-se del seu marit perquè era la mena de dona que, simplement, no pot suportar els sofriments, i és evident que la dona d’un home com l’Ashley Ferrars havia de patir moltíssim…

Vaig assentir amb el cap.

—I des de llavors la turmenta el record del que va fer. Certament, la compadeixo.

No crec pas que la Caroline hagués compadit mai mistress Ferrars mentre va viure. Ara que se n’havia anat on —era de creure— no es podien lluir models de París, la Caroline estava disposada a abandonar-se a les dolces emocions de la compassió i la comprensió.

Li vaig dir, amb fermesa, que la seva teoria era una estupidesa. I ho vaig dir amb tanta fermesa, justament perquè, en el fons, estava d’acord, almenys en part, amb el que ella havia dit. Però era mala cosa que la Caroline fos capaç d’arribar a la veritat simplement mitjançant una mena de conjectura inspirada. No volia encoratjar-la per aquell camí. La Caroline faria un tomb pel poble, fent circular les seves opinions, i tothom es pensaria que es basava en dades mèdiques proporcionades per mi. La vida és molt dura.

—Ximpleries —va dir la Caroline, en resposta a les meves paraules—. Ja ho veuràs. M’hi jugo el coll que haurà deixat una carta confessant-ho tot.

—No ha deixat cap carta de cap mena —vaig dir sec, sense adonar-me d’on havia de portar-me aquella declaració.

—Ah! —va exclamar la Caroline—. De manera que t’has preocupat d’esbrinar-ho, eh? Estic segura, James, que en el fons del teu cor penses com jo. Ets un vell farsant!

—Sempre cal tenir en consideració la possibilitat d’un suïcidi —vaig replicar, en to de reconvenció.

—Es farà una investigació policíaca?

—Potser sí. Depèn. Si puc arribar a declarar-me absolutament convençut que la dosi va ser ingerida de manera accidental, potser no caldrà obrir cap investigació.

—I n’estàs absolutament convençut? —va preguntar la meva germana amb astúcia.

En lloc de contestar, em vaig aixecar de taula.





CAPÍTOL II


Qui és qui, a King’s Abbot

Abans de seguir explicant el que vaig dir a la Caroline i el que la Caroline em va dir a mi, potser val la pena fer quatre pinzellades del que en podríem dir la nostra geografia local. El nostre poble, King’s Abbot, és molt semblant a qualsevol altre poble, em penso. La nostra ciutat és Cranchester, a catorze quilòmetres. Tenim una estació de ferrocarril bastant gran, una petita oficina de correus i dos «magatzems generals» rivals. Els homes fets i drets solen abandonar l’indret de molt joves, però comptem amb un bon nombre de dames solteres i d’oficials de l’exèrcit retirats. Les nostres aficions i diversions poden resumir-se en una sola paraula: «murmuració».

A King’s Abbot només hi ha dues cases una mica importants. Una és King’s Paddock, que mistress Ferrars va heretar del seu difunt marit. L’altra, Fernly Park, que és propietat de Roger Ackroyd. L’Ackroyd sempre m’ha interessat, perquè és el propietari rural més difícil de tractar de tots els que conec. Em fa pensar en un d’aquells tipus esportius, caravermells, que anys enrere apareixien sempre en el primer acte de les antigues comèdies musicals, que solien passar en un prat a la vora d’un poble. Generalment, cantaven una cançó en què es parlava d’anar a Londres. Avui dia aquestes comèdies musicals han estat substituïdes per les revistes, i el personatge del propietari rural ha desaparegut de l’escena musical.

En realitat, Roger Ackroyd no és pas un senyor rural. És un fabricant, immensament afortunat, de rodes de vagó, em penso. És un home d’uns cinquanta anys, caravermell i de temperament cordial. Amb el vicari són carn i ungla, col·labora generosament en les necessitats de la parròquia —encara que es diu que és extraordinàriament mesquí en les despeses personals—, i patrocina campionats de criquet, clubs femenins i instituts per a soldats discapacitats. De fet, és l’ànima del nostre pacífic poblet de King’s Abbot.

I bé: quan Roger Ackroyd era un noi de vint-i-un anys, es va enamorar d’una dona molt atractiva que tenia cinc o sis anys més que ell, i s’hi casà. Ella es deia Paton, de cognom, i era vídua, amb un fill. La història del matrimoni va ser breu i dolorosa. Per dir-ho d’un cop, mistress Ackroyd era dipsomaníaca. I a còpia de beure va aconseguir anar-se’n a la tomba als quatre anys de casada.

Durant els anys que van seguir, l’Ackroyd no va mostrar cap tendència a córrer una segona aventura matrimonial. El fill del primer matrimoni de la seva dona només tenia set anys quan la seva mare va morir. Ara en té vint-i-cinc. L’Ackroyd sempre l’ha considerat com un fill propi, i l’ha pujat com a tal, però el noi ha resultat una mica capbuit i ha estat una font inestroncable de preocupacions i de disgustos per al seu padrastre. Tanmateix, a King’s Abbot tothom estima molt Ralph Paton. Al capdavall, és tan ben plantat!

Com ja he dit abans, en el nostre poble tenim una gran afició a les enraonies. Des del primer moment tothom es va adonar que l’Ackroyd i mistress Ferrars s’avenien molt.

Després de la mort de mister Ferrars, la intimitat entre tots dos es va fer més evident. Sempre se’ls veia junts, i tothom suposava que, passat el període legal de dol, mistress Ferrars es convertiria en mistress Ackroyd. I, certament, la cosa semblava ben adequada, perquè si era sabut que la dona de Roger Ackroyd havia mort de tant beure, no era menys cert que Ashley Ferrars havia estat un borratxo perdut des de molts anys abans de morir. Què més adequat que aquelles dues víctimes dels excessos alcohòlics es compensessin mútuament per tot el que havien hagut de suportar per part dels seus respectius cònjuges?

Els Ferrars feia poc més d’un any que vivien al poble, només, però un halo de murmuracions havia envoltat l’Ackroyd des de feia molts anys. Mentre Ralph Paton s’anava fent home, una sèrie de majordomes s’havien succeït en el govern de la casa de l’Ackroyd, i cadascuna d’elles havia estat considerada amb ardents sospites per la Caroline i les seves companyes. No seria cap exageració dir que durant almenys els darrers quinze anys tot el poble en pes havia esperat confiadament que l’Ackroyd es casaria amb una de les seves majordomes. La darrera d’elles, una dona temible, que es deia miss Russell, havia regnat indiscutidament durant cinc anys, un període doblement llarg que el de qualsevol altra de les seves predecessores. I la gent està ben convençuda que si no hagués estat per l’arribada de mistress Ferrars, l’Ackroyd difícilment se n’hauria escapat. Això, i també un altre factor: la inesperada arribada del Canadà d’una cunyada vídua, amb una filla. Mistress Cecil Ackroyd, vídua del germà més jove de l’Ackroyd —una bala perduda—, s’ha instal·lat a Fernly Park i ha aconseguit, segons la Caroline, posar miss Russell en el lloc que li correspon.

Jo no sé exactament què vol dir això d’«el lloc que li correspon», però sona d’una manera ben desagradable, i el cert és que miss Russell va pel món mossegant-se els llavis i amb el que només podríem descriure com «un somriure àcid», i que manifesta la més profunda compassió per «la pobra senyora Ackroyd, que ha de dependre de la caritat del germà del seu marit. És tan amargant, el pa de la caritat, oi? Jo em sentiria ben desgraciada si no em guanyava la vida treballant!».

Ignoro què en va pensar, mistress Cecil Ackroyd, de l’afer Ferrars, quan es va plantejar. Evidentment, per a ella era millor que l’Ackroyd continués sense casar-se. Sempre es mostrava molt amable, per no dir efusiva, amb mistress Ferrars, quan es veien, però la Caroline diu que això no demostra res en absolut.

Heus aquí quines havien estat les nostres preocupacions, a King’s Abbot, durant els darrers anys. Havíem parlat de l’Ackroyd i dels seus afers estudiant-los des de tots els punts de vista. I mistress Ferrars també havia ocupat un lloc preeminent en aquestes murmuracions.

Ara s’havia produït un canvi sobtat en aquell calidoscopi. D’una fútil discussió sobre si s’havien de fer o no presents de noces, ens vèiem llançats en plena tragèdia.

Tot remembrant aquestes coses i d’altres que tenia al cap, vaig fer maquinalment la meva ronda de visites. No tenia cap cas que tingués un interès especial, en aquells moments, i això era excel·lent, perquè els meus pensaments no paraven de voltar a l’entorn del misteri i de la mort de mistress Ferrars. S’havia suïcidat, realment? Ben segur que en aquest cas hauria deixat alguna nota escrita en què expliqués el que pensava fer. Les dones, pel que jo he pogut experimentar, si mai arriben a prendre la decisió de suïcidar-se, acostumen a desitjar revelar l’estat d’esperit que les ha induïdes a aquesta fatal acció. Els agrada sempre cridar l’atenció i dominar l’escena.

Quant temps feia que no l’havia vista? No més d’una setmana. I el seu comportament havia estat normal, tenint en compte… bé, tenint-ho tot en compte.

Després, tot d’una, vaig recordar que l’havia vista just el dia anterior, encara que no hi havia parlat. Ella passejava amb Ralph Paton, i això m’havia sorprès, perquè no esperava que el jove fos a King’s Abbot. Jo estava convençut que havia renyit definitivament amb el seu padrastre. Ningú no l’havia vist per allà des de feia prop de sis mesos. Passejaven de costat, amb els caps molt junts, i ella li parlava amb gran interès.

Em penso que puc dir sense por d’equivocar-me que va ser en aquest moment quan em va assaltar la primera premonició del futur. No res de tangible, encara; només un pressentiment vague de com anirien les coses. Aquell tête-à-tête confidencial entre Ralph Paton i mistress Ferrars, la vigília, em cridà l’atenció i no em va agradar gens.

Encara hi pensava quan em vaig trobar de cara amb Roger Ackroyd.

—Sheppard! —va exclamar—. Justament la persona que volia veure! Quina cosa més terrible, oi?

—Ah, ja ho sap, doncs?

Va fer que sí amb el cap. Se li veia que la notícia l’havia afectat força. Tenia les galtes enfonsades, normalment vermelles i plenes, i semblava ben bé l’espectre de l’home alegre i saludable que solia ser.

—Encara és pitjor que no es pensa —em va dir en veu baixa—. Escolti, Sheppard, haig de parlar amb vostè. Pot venir amb mi, ara mateix?

—No puc pas. Encara haig d’anar a visitar tres malalts i haig de ser a casa a les dotze, per als pacients del consultori.

—Doncs, aquesta tarda… No, millor encara: vingui a sopar a casa. Li va bé a dos quarts de vuit?

—Sí… Em penso que m’ho podré arreglar. Què passa? Alguna cosa relacionada amb en Ralph?

Gairebé no sabia per què ho havia dit, allò… Potser perquè tantes vegades s’havia tractat d’en Ralph.

L’Ackroyd em va mirar fixament, sense cap expressió, com si amb prou feines m’hagués entès. Jo vaig començar a comprendre que, certament, devia haver passat alguna cosa molt greu, perquè mai no havia vist l’Ackroyd tan trastornat.

—D’en Ralph? —va fer, amb posat vague—. Oh, no, no es tracta d’en Ralph, en Ralph és a Londres… Malviatge! La vella miss Gannet se’ns acosta! No tinc ganes de parlar amb ella d’aquest terrible afer! Fins al vespre, Sheppard. A dos quarts de vuit!

Vaig fer que sí amb el cap, i ell es va apressar a allunyar-se, deixant-me tot perplex. En Ralph a Londres? Ara bé, jo sabia que havia estat a King’s Abbot la vigília, a la tarda. Devia haver tornat a la ciutat la nit anterior o a primera hora d’aquell matí. Però l’Ackroyd ho havia dit d’una manera que produïa una impressió molt diferent. Ho havia dit com si en Ralph no hagués estat al poble des de feia mesos.

No vaig tenir temps de continuar lluitant amb aquell trencaclosques. Miss Gannet m’havia escomès, assedegada d’informació. Miss Gannet tenia totes les característiques de la meva germana Caroline, però li mancava aquella punteria infal·lible per saltar a les conclusions, que prestava un toc de grandesa a les maniobres de la Caroline. Miss Gannet es mostrava desalenada i interrogadora.

No era ben trist allò de la pobra mistress Ferrars? N’hi havia molts que deien que des de feia anys era una fervent addicta a les drogues. Amb quina inconsciència parlava la gent, oi? I, tanmateix, el pitjor del cas era que, generalment, en aquella mena d’afirmacions tan folles, hi acostumava a haver un fons de veritat. No hi ha fum sense foc… També deien que el senyor Ackroyd havia descobert aquell vici i per això havia trencat el prometatge… perquè hi havia hagut prometatge. Ella, miss Gannet, en tenia proves ben certes. És clar que jo devia saber-ho tot, perquè els metges tot ho saben, només que no ho diuen mai…

I tot això, fitant-me amb aquells ulls botits, per veure com reaccionava, jo, davant aquelles suggerències. Sortosament, la meva llarga convivència amb la Caroline m’havia entrenat a mostrar una captinença impassible i a sortir del pas amb breus comentaris que a res no comprometien.

En aquesta ocasió vaig felicitar miss Gannet perquè no s’adheria a aquelles murmuracions malicioses. Vaig pensar que era el millor contraatac, perquè la va posar en una situació difícil, i abans que pogués refer-se, vaig tirar endavant.

En tornar a casa, tot pensarós, vaig trobar-hi diversos pacients que m’esperaven en el consultori.

Acabava d’acomiadar el que em pensava que era el darrer, i em proposava passar uns minuts al jardí abans de dinar, quan vaig veure que m’esperava un altre pacient, o una pacient, més ben dit, que es va aixecar i se’m va atansar mentre jo romania dret, una mica sorprès.

No sé per què havia de sorprendre’m si no era perquè miss Russell semblava feta de ferro colat; certament, semblava estar per damunt de totes les malalties de la carn.

La majordoma de l’Ackroyd és una dona alta, bonica, però d’una aparença antipàtica. Té una mirada dura, i els llavis prims, i sempre he pensat que si jo fos una cambrera o una minyona no podria evitar d’arrencar a córrer en veure-la atansar-se’m.

—Bon dia, doctor Sheppard —va dir miss Russell—. Li agrairia molt que em donés una mirada a aquest genoll.

Vaig donar-hi la mirada que em demanava, però confesso que després d’haver-ho fet vaig quedar tan assabentat del que li passava com abans. L’explicació que miss Russell em va fer dels dolors que sentia al genoll resultava tan poc convincent que, si s’hagués tractat d’una dona d’un caràcter menys íntegre, hauria sospitat que tot era falsia. Em passà pel cap la idea que potser miss Russell havia inventat deliberadament aquell dolor al genoll per sondejar-me a propòsit de la mort de mistress Ferrars, però vaig comprovar que, almenys en allò, havia estat injust amb ella. La senyoreta Russell es va limitar a fer una breu referència al cas, i res més. I, tanmateix, semblava decidida a ronsejar i continuar parlant.

—Bé, moltes gràcies per aquest flascó de liniment, doctor —va dir a l’últim—. Encara que no crec que em serveixi de res.

Jo tampoc no ho creia, però vaig protestar, com era el meu deure. Al capdavall, no podia fer-li cap mal, i els professionals hem de defensar les eines del nostre ofici.

—Jo no hi crec, en totes aquestes drogues —va dir miss Russell, llançant una mirada despectiva a la meva renglera de flascons—. Les drogues fan molt de mal. Només cal pensar en l’habitud de la cocaïna, per exemple.

—Bé, si anem tan lluny…

—És un vici molt corrent en l’alta societat.

Estic segur que miss Russell coneix l’alta societat molt millor que jo. No vaig intentar discutir amb ella.

—Digui’m una cosa, doctor —va fer miss Russell—. Suposant que una persona sigui realment esclava de l’habitud de drogar-se, hi ha cap possibilitat que se’n guareixi?

Una pregunta d’aquesta mena no es pot contestar de qualsevol manera. Li vaig fer una petita conferència sobre el tema, i ella em va escoltar amb una gran atenció. Jo, llavors, encara sospitava que buscava informació sobre mistress Ferrars.

—El veronal, per exemple… —vaig continuar dient.

Però, cosa estranya, no va semblar que el veronal li interessés gens ni mica, perquè va canviar de tema i em va preguntar si era veritat que existien certes metzines tan rares que eren impossibles de detectar.

—Ah! —vaig fer—. Ja veig que llegeix novel·les de detectius.

Va reconèixer que sí, que en llegia.

—L’essència d’una novel·la policíaca —vaig dir— consisteix a trobar una metzina rara, si pot ser algun producte procedent de l’Amèrica del Sud, que ningú no coneix, una cosa que alguna obscura tribu de salvatges fa servir per emmetzinar les seves fletxes. La mort és instantània i la ciència dels occidentals és impotent per descobrir la metzina. Vol dir una cosa així, oi?

—Sí. Existeixen realment aquesta mena de metzines?

Vaig fer que no amb el cap, apesarat.

—Em temo molt que no. Hi ha el curare, és clar.

Li vaig parlar llargament del curare, però semblava que havia tornat a perdre interès per l’assumpte. Em va preguntar si jo en tenia, de curare, en el meu armariet de productes medicinals, i quan li vaig dir que no, sospito que vaig baixar molts graus en la seva consideració.

Després va dir que se n’havia d’anar, i just en el moment en què sortia del consultori, va sonar el gong que anunciava el dinar.

Mai no hauria sospitat que miss Russell fos aficionada a les novelles de detectius. Em fa molta gràcia imaginar-me-la sortint de la seva habitació de majordoma per renyar una cambrera maldestra, i tornant de seguida a la confortadora lectura d’El misteri de la setena mort o de qualsevol altra cosa per l’estil.





CAPÍTOL III


L’home que cultivava carbassots

A l’hora de dinar vaig comunicar a la Caroline que soparia a Fernly. No hi va posar cap objecció. Ben al contrari.

—De primera —va dir—. Així t’assabentaràs de tot. A propòsit, què ha passat amb en Ralph?

—Amb en Ralph? —vaig dir, sorprès—. No ha passat res.

—Doncs, per què s’ha instal·lat a Three Boards i no a Fernly Park?

Ni per un moment no vaig posar en dubte l’afirmació de la Caroline que Ralph Paton era a l’hostal del poble. Si la Caroline ho deia, això em bastava.

—L’Ackroyd m’ha dit que és a Londres —vaig dir.

En la sorpresa del moment vaig abandonar la meva valuosa norma de no donar mai cap informació.

—Oh! —va fer la Caroline.

I vaig observar que el nas li palpitava mentre rumiava la cosa.

—Va arribar a Three Boards ahir al matí —va dir—. I encara hi és. Aquesta nit passada ha sortit amb una noia.

Això no em va sorprendre gens ni mica. En Ralph surt amb noies gairebé totes les nits de la seva vida. El que em sorprenia era que es dediqués a aquest passatemps justament a King’s Abbot en lloc de fer-ho a l’alegre metròpoli.

—Una de les cambreres? —vaig preguntar.

—No. Aquesta és la cosa. Va sortir per anar a reunir-se amb una dona. No sé qui podia ser.

(Quina amargor, per a la Caroline, haver de confessar una cosa així!)

—Però ho sospito —va continuar la meva incansable germana.

Vaig esperar pacientment.

—La seva cosina.

—Flora Ackroyd? —vaig exclamar, sorprès.

Flora Ackroyd, naturalment, no té cap parentiu real amb Ralph Paton, però com que sempre s’havia considerat en Ralph com un fill de l’Ackroyd, per això se’ls tenia per cosins.

—Flora Ackroyd —repetí la meva germana.

—Però, si volia veure la Flora, per què no anava a Fernly?

—Perquè són promesos en secret —va dir la Caroline, gaudint de la mesa sorpresa—. El vell Ackroyd no vol ni sentir-ne parlar, i per això han de veure’s d’amagat.

Jo veia moltes falles en la teoria de la Caroline, però em vaig guardar molt d’assenyalar-les-hi. Una observació innocent sobre el nostre nou veí va aconseguir canviar el rumb de la conversa.

La casa del costat, anomenada The Larches, havia estat llogada des de feia poc temps per un estranger. Amb gran disgust de la Caroline, no havia pogut esbrinar res sobre aquell home sinó això, que era un estranger. El servei d’espionatge havia fracassat de manera lamentable en el seu cas. Lògicament, l’home consumia llet i verdura i carn i peix de tant en tant, com tothom, però cap dels proveïdors d’aquestes coses, pel que semblava, no havia pogut adquirir cap mena d’informació. Semblava que es deia Porrott, un cognom que produïa una estranya sensació d’irrealitat. L’única cosa que en sabíem era que tenia afició a cultivar carbassots.

Però aquest detall no era de la mena que interessaven la Caroline. La meva germana volia saber d’on venia, què feia, si era casat, com era la seva dona, si tenia fills, com es deia de soltera la seva mare… Sospito que la persona que inventà el qüestionari que figura en els passaports devia ser molt semblant a la Caroline.

—Estimada Caroline —vaig dir—. No hi ha cap dubte sobre l’antiga professió d’aquest home. És un perruquer de senyores retirat. N’hi ha prou amb veure-li el bigoti.

La Caroline dissentí. Va dir que si l’home hagués estat perruquer hauria tingut els cabells ondulats i no estirats, perquè tots els perruquers els hi tenien, d’ondulats.

Jo vaig esmentar diversos perruquers que havia conegut personalment i que tenien els cabells ben llisos, però la Caroline es va negar a deixar-se convèncer.

—No he pogut aclarir res, d’aquest home —va dir la meva germana, evidentment picada—. L’altre dia li vaig demanar que em deixés unes eines de jardí, i va mostrar-se d’allò més correcte, però no li vaig poder fer dir res d’ell mateix. Li vaig preguntar directament si era francès, i va dir que no… I, no sé per què, el cas és que no vaig tenir ganes de preguntar-li res més.

Vaig començar a sentir-me més interessat pel nostre misteriós veí. Un home capaç de fer callar la Caroline i fer-la tornar-se’n de buit, com la reina de Saba, havia de tenir molta personalitat.

—Tinc entès —va dir la Caroline— que té una aspiradora elèctrica…

Li vaig veure brillar en els ulls la perspectiva de demanar-li un nou préstec i l’oportunitat de continuar l’interrogatori. I vaig aprofitar l’avinentesa per escapar-me al jardí. A mi m’agrada molt jardinejar una mica. Estava tot aqueferat arrencant arrels de lletsó quan un crit d’alarma va ressonar molt prop meu i un cos pesant em xiulà ran d’orella i anà a caure als meus peus amb un patac estordidor. Era un carbassot!

Vaig alçar els ulls, irritat. Per damunt la paret, a la meva esquerra, va aparèixer una cara. Un cap en forma d’ou, cobert parcialment de cabells sospitosament negres, un bigoti immens i uns ulls inquisitius. Era el nostre misteriós veí, mister Porrott.

Immediatament abocà un doll abundós d’excuses.

—Li demano mil perdons, senyor. No tinc excusa. Feia mesos que cultivava aquests carbassots, i aquest matí, tot d’una, ara, me n’he atipat, i els he enviat a passejar, ai!, no mentalment, només, sinó també físicament! He agafat el més gros i l’he llançat per damunt la paret. Estic profundament avergonyit, senyor. No sé com excusar-me.

Davant tantes i tan correctes explicacions la meva ira va haver de cedir. Al capdavall, el desventurat producte hortícola no m’havia tocat. Però confiava sincerament que l’esport de llançar carbassots per damunt la paret no fos la diversió predilecta del nostre veí. Una habitud com aquella difícilment podria induir-nos a considerar-lo el veí ideal.

L’estrany homenet va semblar que em llegia el pensament.

—Ah, no! —va exclamar—. No pateixi, que no tinc pas el costum de fer aquestes coses. Pot imaginar-se el que sent un home que ha treballat sempre amb un objectiu determinat, que s’ha esforçat i ha lluitat per assolir una vida d’oci i de distraccions, i acaba descobrint, al capdavall, que enyora els vells temps aqueferats i les velles ocupacions que havia cregut avorridores?

—Sí —vaig dir a poc a poc—. Sospito que és una cosa bastant corrent. Potser jo mateix en sóc un exemple. Fa un any vaig cobrar un llegat suficient per permetre’m realitzar un vell somni. Sempre havia desitjat viatjar, veure món. Doncs bé, d’això ja fa un any, i… encara sóc aquí.

El meu petit veí va fer que sí amb el cap.

—Les cadenes de l’habitud. Treballem per assolir un objectiu, i un cop assolit l’objectiu, descobrim que el que trobem a faltar és l’esforç quotidià per assolir-lo. I remarqueu, a més, senyor, que la meva feina era molt interessant. La més interessant del món.

—Ah, sí? —vaig fer per encoratjar-lo a confiar-se’m.

Per un moment l’esperit de la Caroline s’havia encarnat en mi.

—L’estudi de la natura humana, senyor!

—I tant! —vaig dir.

Evidentment, un perruquer retirat. Qui coneix millor els secrets de la natura humana que un perruquer?

—A més, jo tenia un amic, un amic que durant molts anys no es va separar de mi. De tant en tant, era d’una imbecil·litat que feia esgarrifar, però tot i això l’estimava molt. Pensi que fins i tot enyoro la seva estupidesa. La seva naïveté, el seu aspecte honrat, el plaer d’admirar-lo i de sorprendre’l amb les meves qualitats naturals superiors… enyoro tot això com no pot imaginar-s’ho.

—Va morir, potser? —vaig preguntar en to compassiu.

—No. És viu i va vent en popa… però a l’altre extrem del món. Actualment és a l’Argentina.

—A l’Argentina! —vaig dir amb enveja.

Jo sempre havia desitjat anar a Amèrica del Sud. Vaig sospirar, i, en alçar els ulls, vaig observar que mister Porrott em mirava compassivament. Semblava un homenet molt comprensiu.

—Li agradaria anar-hi, oi? —va preguntar.

Sospirant, vaig fer que sí amb el cap.

—Hi hauria pogut anar —li vaig explicar—. Fa un any. Però vaig ser estúpid… i pitjor que estúpid: ambiciós. Vaig arriscar una cosa segura per un miratge.

—Ho comprenc —va fer en Porrott—. Va especular?

Vaig fer que sí amb el cap, tristament, però a desgrat meu em sentia secretament divertit. Aquell deliciós homenet era tan portentosament solemne!

—Les Explotacions Petrolíferes del Porc Espí, potser? —em va preguntar sobtadament.

El vaig mirar de fit a fit.

—Doncs, la veritat és que hi vaig pensar, un temps, però a l’últim em vaig decidir per una mina d’or d’Austràlia occidental.

El meu veí en mirava amb una expressió que no arribava a desxifrar.

—És el Fat —va dir, a l’últim.

—Què vol dir? —vaig preguntar irritat.

—Que és el meu Fat viure al costat d’un home que es pren seriosament les Explotacions Petrolíferes del Porc Espí i les mines d’or d’Austràlia occidental. Digui’m, per casualitat té també una tirada pels cabells color de caoba?

El vaig mirar bocabadat i llavors esclafí a riure.

—No, no, no sóc boig, no s’ho pensi. Tranquil·litzi’s. Ha estat una pregunta estúpida, perquè, és clar, l’amic de qui us parlava és jove, és un home que troba bones totes les dones, i boniques la majoria. En canvi, vostè és un home de mitjana edat, metge, un home que coneix la bogeria i la vanitat de la majoria de les coses de la nostra vida. Bé, bé, som veïns. Li prego que accepti i faci obsequi a la seva excel·lent germana del millor dels meus carbassots.

Es va ajupir darrere la tanca i amb un graciós moviment de la mà i el braç em va allargar un exemplar immens de la tribu, que vaig acceptar com calia, amb el mateix esperit amb què m’era ofert.

—Certament —va dir l’homenet, amb gran animació—, no he perdut el matí. He fet amistat amb un home que en alguns aspectes s’assembla al meu llunyà amic. I, a propòsit, voldria preguntar-li una cosa. Segurament coneix tothom en aquest poble minúscul. Qui és aquest jove de cabells i ulls molt foscos i faccions regulars que camina amb el cap tirat enrere i un somriure als llavis?

La descripció no deixava lloc a dubtes.

—Deu ser el capità Ralph Paton —vaig dir, a poc a poc.

—No l’havia vist mai per aquí.

—No, ha estat fora molt de temps. Però és fill, fillastre, més ben dit, de mister Ackroyd, de Fernly Park.

El meu veí va fer un lleuger gest d’enuig.

—Ja m’ho havia d’haver pensat. Mister Ackroyd me n’havia parlat moltes vegades.

—Coneix mister Ackroyd? —vaig fer, lleugerament sorprès.

—Mister Ackroyd em va conèixer a Londres, quan jo treballava allà. Li he demanat que aquí no digui res de la meva professió.

—Comprenc —vaig dir, divertit davant aquella mostra evident d’esnobisme; si més no, així ho vaig interpretar llavors.

Però l’home va continuar, amb un somriure gairebé grandiloqüent:

—Prefereixo romandre en l’incògnit. No aspiro a la notorietat. Ni tan sols m’he pres la molèstia de rectificar la versió local del meu cognom.

—No? —vaig fer jo, que no sabia ben bé què dir.

—El capità Ralph Paton —remugà mister Porrott—. Per tant, el promès de la neboda de mister Ackroyd, l’encisadora miss Flora.

—Qui us ho ha dit, això? —vaig preguntar, vivament sorprès.

—Mister Ackroyd. Fa cosa d’una setmana. N’està molt content, d’aquest prometatge. Feia molt de temps que desitjava que es produís, o això em va semblar entendre. Fins i tot sospito que va fer una mica de pressió sobre aquest jove, cosa no gens assenyada, mai. Un jove s’ha de casar per la seva pròpia satisfacció i no per fer content un padrastre de qui espera heretar.

A mi em voltava el cap. No em podia imaginar l’Ackroyd fent confidències a un perruquer i discutint amb ell el matrimoni de la seva neboda amb el seu fillastre. L’Ackroyd té un tracte molt planer i cordial amb la gent humil, però al mateix temps té un gran sentit de la dignitat. Vaig començar a pensar que en Porrott no devia ser perruquer, al capdavall.

Per dissimular la meva confusió, vaig dir el primer que em va passar pel cap:

—I què va ser el que li va cridar l’atenció de Ralph Paton? La seva agradable fesomia?

—No, no solament això, tot i que és insòlitament correcte de faccions, per ser anglès: allò que les seves novel·listes femenines en dirien «un déu grec». No, hi havia un no sé què, en aquest jove, que no vaig acabar d’entendre.

Va pronunciar la darrera frase en un to de veu molt baix, que em va produir una impressió indefinible. Era com si examinés el noi a la llum d’algun coneixement interior que jo no compartia. Va ser aquesta la impressió que em va quedar, perquè en aquell moment la veu de la meva germana em va cridar des de casa.

Vaig entrar. La Caroline portava el barret posat, i era evident que acabava de tornar del poble. Començà, sense cap preàmbul:

—He trobat mister Ackroyd.

—Sí? —vaig fer.

—L’he deturat, és clar, però semblava que tenia molta pressa i que es moria de ganes de seguir el seu camí.

No vaig dubtar gens que així devia ser. L’Ackroyd devia haver sentit davant la Caroline el mateix que havia sentit en veure miss Gannet aquell matí… o pitjor. La Caroline és més difícil d’esquivar.

—De seguida li he preguntat per en Ralph. S’ha quedat de pedra. No tenia idea que el noi fos aquí. Fins i tot ha dit que per força havia d’haver-me equivocat! Jo! Imagina’t!

—Ridícul —vaig dir—. Com si no et conegués!

—Després m’ha dit que en Ralph i la Flora s’han promès.

—Ja ho sabia —la vaig interrompre, amb orgull modest.

—Qui t’ho ha dit?

—El nostre veí nou.

La Caroline vacil·là visiblement un segon o dos, com la bola d’una ruleta que dubta, amb timidesa, entre dos números. A la fi renuncià al temptador esquer.

—He dit a mister Ackroyd que en Ralph s’estava a Three Boards.

—Caroline —vaig dir—, no has pensat mai que pots fer molt de mal amb aquest costum teu de repetir-ho tot a tort i a dret, sense encomanar-te a Déu ni al diable?

—Ximpleries —va dir la meva germana—. Cal que les coses se sàpiguen. Considero que tinc el deure d’informar la gent. Mister Ackroyd m’ha quedat molt agraït.

—Bé —vaig dir només, perquè era evident que encara no havia acabat.

—Em penso que se n’ha anat directament a Three Boards, però si hi ha anat no deu haver-hi trobat pas en Ralph.

—No?

—No. Perquè justament quan tornava pel bosc…

—Quan tornaves pel bosc? —la vaig interrompre.

La Caroline va tenir la coqueteria de posar-se una mica vermella.

—Feia un dia tan bonic! —va exclamar—. He pensat que podia fer una passejada. Els boscos, amb els seus colors de tardor, són tan bonics en aquesta època de l’any!

La Caroline no sent cap mena d’interès pels boscos en cap època de l’any. Normalment els considera uns indrets on se’t mullen els peus i on et poden caure al cap tota mena de coses desagradables. No, havia estat un pur instint d’icnèumon el que l’havia conduït al nostre bosc local. És l’únic indret proper a King’s Abbot on pots parlar amb una noia sense que et vegi tot el poble. És a tocar del jardí de Fernly Park.

—Bé —vaig dir—, continua.

—Com et deia, tornava pel bosc quan he sentit unes veus.

La Caroline va fer una pausa.

—Sí?

—Una veu era la de Ralph Paton. L’he identificada de seguida. L’altra era una veu de noia. No cal dir que jo no volia pas escoltar…

—I ara! És clar que no! —vaig exclamar, amb evident sarcasme, que la Caroline no va captar.

—Però, simplement, no he pogut evitar de sentir el que deien. La noia havia dit no sé què, que no he pogut entendre del tot, i en Ralph li ha contestat. Semblava molt enfadat. «Estimada meva —ha dit—, no comprens que el vell em deixaria sense ni un ral? Prou i massa que s’ha atipat de mi en els darrers anys. Una gota més, i ja hi seríem. I necessitem els diners, comprens? Quan el vell peti seré molt ric. És avar, com tots els que fan diners, però neda en or, literalment. No vull que canviï el testament. Deixa-ho per a mi i no et preocupis». Ha dit això, exactament. Ho recordo paraula per paraula. Per desgràcia, just en aquell moment he trepitjat un branquilló sec o no sé què, i llavors han abaixat la veu i se n’han anat més enllà. Naturalment, no podia posar-me a córrer darrere seu, de manera que no he pogut veure qui era ella.

—I segur que això t’ha resultat d’allò més irritant —vaig dir—. Suposo, però, que has corregut a Three Boards, t’ha vingut un desmai i has entrat al bar a demanar una copa de conyac, i així has pogut veure si les dues cambreres hi eren, oi?

—No era una cambrera del bar —va dir la Caroline, sense vacil·lar—. De fet, estic gairebé segura que era Flora Ackroyd, només que…

—Només és que llavors no s’entén —vaig reconèixer.

—Però, si no era la Flora, qui podia ser?

Ràpidament la meva germana passà revista a les noies solteres del veïnat, amb profuses raons en pro i en contra.

Quan va fer una pausa per respirar, vaig murmurar una excusa, parlant d’un malalt, i em vaig escapolir de casa, decidit a arribar-me a Three Boards. Era probable que Ralph Paton ja hi hagués tornat, a aquella hora.

Jo el coneixia força bé, en Ralph; millor, potser, que ningú a King’s Abbot, perquè havia conegut la seva mare abans que ell, i, per tant, comprenia moltes coses seves que desorientaven els altres. En Ralph, fins a cert punt, era víctima de l’herència. No havia heretat la fatal propensió de la seva mare per la beguda, però hi havia en ell un excés de feblesa. Com havia dit el meu nou amic d’aquell matí, era extraordinàriament ben plantat i correcte de faccions. Amb una estatura d’un metre vuitanta, perfectament proporcionat, i amb la gràcia àgil d’un atleta, era morè, com la seva mare, i la seva cara bruna tenia fàcil el somriure. Ralph Paton era d’aquestes persones nascudes per agradar fàcilment i sense esforç. Era sibarita i extravagant, i no respectava res ni ningú en el món, però era simpàtic i els seus amics l’estimaven molt.

Podria fer alguna cosa amb el noi? Em semblava que sí.

Quan vaig preguntar per ell a Three Boards em van dir que el capità Paton acabava d’arribar. Vaig pujar a la seva habitació i vaig entrar-hi sense fer-me anunciar.

Un moment, recordant el que havia sentit i vist, vaig dubtar de com em rebria, però la meva aprensió es va revelar mancada de fonaments.

—Si és en Sheppard! M’alegro de veure’l, home!

Em va sortir a rebre tot allargant-me la mà, amb un somriure lluminós als llavis.

—L’única persona que m’alegro de veure en aquest indret infernal!

Vaig alçar les celles.

—Quin mal t’ha fet, aquest poble?

Deixà anar una rialla irritada.

—És una llarga història. Les coses no m’han anat gaire bé, doctor. Però, no vol beure alguna cosa?

—Gràcies —vaig fer—, amb molt de gust.

Va trucar un timbre, va tornar cap on era jo i es va deixar caure en una butaca.

—No es pensi que sigui un afer sense importància —va dir, ombrívol—. Em trobo en un embull de mil dimonis. En realitat, no tinc la menor idea de què puc fer.

—De què es tracta? —vaig preguntar, comprensivament.

—Del meu padrastre, maleït sigui.

—I doncs? Què ha fet?

—No, no es tracta del que ha fet, encara, sinó del que és probable que faci.

Va venir un servent de l’hostal i en Ralph li va encarregar les begudes. Quan l’home va tornar a ser fora, es va quedar tot enfonsat en la butaca, amb el front arrugat.

—És realment… greu? —vaig preguntar.

En Ralph va fer que sí amb el cap.

—Aquesta vegada sí que m’he lluït! —va dir, greument.

El so greu, desacostumadament greu, de la seva veu em va fer comprendre que deia la veritat. Havia de ser una cosa molt seriosa perquè en Ralph s’ho prengués d’aquella manera.

—De fet —va continuar—, no hi veig la sortida… Que em pengin, si l’hi veig.

—Si et puc ajudar… —vaig suggerir, tímidament.

Però ell va fer que no amb el cap, amb decisió.

—Gràcies, doctor. Però no puc ficar-lo en això. Haig de jugar-ho tot sol.

Va callar un moment, i després va repetir, en un to de veu lleugerament diferent:

—Sí… haig de jugar-ho tot sol…





CAPÍTOL IV


Sopar a Fernly

Faltaven pocs minuts per a dos quarts de vuit quan vaig trucar el timbre de la porta principal de Fernly Park. En Parker, el majordom, va obrir la porta amb admirable promptitud.

Feia tan bona nit que m’havia estimat més anar a peu. Vaig entrar a l’espaiós vestíbul rectangular, i en Parker m’ajudà a treure’m l’abric. En aquell mateix moment, el secretari de l’Ackroyd, un jove molt agradable que es diu Raymond, passava pel vestíbul, en direcció al despatx del seu cap, amb les mans plenes de documents.

—Bona nit, doctor. Ha vingut a sopar? O de visita professional?

Això darrer era una al·lusió al meu maletí negre, que havia deixat damunt la calaixera de roure.

Li vaig explicar que esperava d’un moment a l’altre que m’avisessin per un part, i per això havia sortit de casa preparat per a un avís urgent. En Raymond assentí amb el cap i va continuar el seu camí, tot dient-me, per damunt l’espatlla:

—Vagi a la sala. Ja sap el camí. Les senyores baixaran de seguida. Només haig de portar aquests documents a mister Ackroyd, i li diré que vostè és aquí.

En aparèixer en Raymond, en Parker s’havia retirat, de manera que ara em trobava sol en el vestíbul. Em vaig adreçar la corbata, vaig mirar-me ràpidament al mirall enorme penjat a la paret, i vaig atansar-me a la porta situada just davant meu, que, com jo ja sabia, donava a la sala.

En el mateix moment en què feia girar el pom, vaig sentir una mena de soroll, a dins, com si abaixessin una finestra. Ho vaig remarcar d’una manera completament maquinal, podríem dir, sense donar-hi cap mena d’importància aleshores.

Vaig obrir la porta per entrar. En fer-ho, gairebé vaig topar amb miss Russell, que en aquell mateix moment en sortia. Tots dos ens vam disculpar.

Per primera vegada se’m va acudir de jutjar l’aspecte físic de la majordoma: vaig pensar que devia haver estat una dona molt bonica, i que, fins a cert punt, encara ho era força. Tenia els cabells foscos, i no li grisejaven gens, encara, i quan tenia una mica de color a la cara, com en aquell moment, no es feia tan evident la qualitat severa de la seva aparença.

D’una manera completament subconscient em vaig preguntar si devia venir del jardí, perquè panteixava una mica, com si hagués corregut.

—Em sembla que he vingut una mica massa d’hora —vaig dir.

—Oh, em penso que no. Ja són més de dos quarts de vuit, doctor Sheppard. —Féu una petita pausa abans de continuar—: No… no sabia que l’esperaven a sopar, avui. Mister Ackroyd no me n’ha dit res.

Vaig tenir la vaga impressió que el fet que jo sopés a la casa la molestava, en certa manera, però no vaig poder imaginar per què.

—Com va el genoll? —vaig preguntar.

—Pràcticament igual; gràcies, doctor. Però me n’haig d’anar. Mistress Ackroyd baixarà de seguida. Només… només he entrat per veure si les flors estaven bé.

I va sortir ràpidament de la sala. Jo em vaig atansar a la finestra, tot meditant sobre el seu desig evident de justificar la seva presència a la sala. En fer-ho, vaig veure el que ja havia de saber abans si m’hagués pres la molèstia de pensar-hi una mica, és a dir, que les finestres de la sala en realitat eren amples balcons que s’obrien a la terrassa. Per tant, el soroll que havia sentit no podia ser el que fa una finestra de guillotina en tancar-se.

Sense gaire interès, i més per distreure la meva ment de dolorosos pensaments que no per cap altra raó, em vaig dedicar a rumiar què podia ser el que havia fet aquell soroll.

El carbó de la llar de foc? No, no era, en absolut, aquella mena de soroll. Un calaix de l’escriptori en tancar-se? No, tampoc.

Llavors em cridà l’atenció una taula-vitrina, em penso que en diuen, d’aquestes que, si n’aixeques la tapa, pots veure’n l’interior a través d’un vidre. Vaig atansar-m’hi, i vaig mirar-ne el contingut. Hi havia una o dues peces de plata antiga, una sabateta de criatura que havia estat del rei Carles I, algunes estatuetes xineses de jade, i una colla d’estris i curiositats africanes. Vaig voler examinar una de les figuretes de jade més de prop i vaig aixecar la tapa. Però em va relliscar dels dits i es va tancar de cop.

Immediatament vaig identificar el soroll que havia sentit. Era el que feia aquella mateixa tapa si la tancaven suaument i amb compte. Vaig repetir l’operació una o dues vegades, per gust. Després vaig aixecar la tapa una altra vegada per examinar el contingut de la vitrina amb més deteniment.

Encara em trobava acotat damunt la taula-vitrina quan Flora Ackroyd va entrar a la sala.

Hi ha molta gent que no troba simpàtica Flora Ackroyd, però ningú no pot deixar d’admirar-la. I per als seus amics pot arribar a ser encisadora. La primera cosa que crida l’atenció de la Flora és que és molt rossa. Té els cabells d’aquest color d’or pàl·lid dels escandinaus. Té els ulls blaus, blaus com les aigües d’un fiord noruec, i la pell rosada. Té les espatlles quadrades, masculines i els malucs molt poc pronunciats. I per a un metge cansat de veure tants malalts resulta sempre estimulant el tracte amb una persona sana.

Una senzilla noia típicament anglesa… Potser diran que sóc antiquat, però considero que l’article autèntic costa molt de trobar.

La Flora se m’atansà, a tocar de la vitrina, i expressà els seus dubtes herètics sobre la possibilitat que el rei Carles I hagués portat mai aquella sabateta de criatura.

—I en tot cas —va continuar miss Flora—, això de donar tanta importància a certes coses perquè les ha portat o les ha fet servir una persona determinada trobo que és una beneiteria. Actualment no les porten o les usen. La ploma que George Eliot va fer servir per a escriure El molí del Floss, per exemple… només és una ploma, com qualsevol altra. Si realment admires George Eliot, val més comprar El molí del Floss en una edició econòmica i llegir-lo.

—Suposo que vostè no llegeix aquesta literatura tan antiquada, oi, miss Flora?

—S’equivoca, doctor Sheppard. El molí del Floss m’entusiasma.

Em vaig alegrar de sentir-l’hi dir. Les coses que les noies d’avui dia llegeixen i diuen que els agraden em fan esgarrifar.

—Encara no m’ha felicitat, doctor Sheppard —va dir la Flora—. Que no l’hi han dit?

I em va ensenyar la mà esquerra. En el tercer dit, hi portava una perla exquisidament encastada.

—M’he promès amb en Ralph, no ho sabia? —va dir—. L’oncle n’està molt content, perquè així tot queda dins la família, comprèn?

Li vaig agafar les dues mans.

—Que siguis molt feliç, Flora —li vaig dir.

—Fa cosa d’un mes que som promesos —va continuar la Flora, fredament—, però no ho vam comunicar oficialment fins ahir. L’oncle farà adobar la finca de Crosstones, i ens la regalarà perquè hi visquem. En teoria ens dedicarem a l’explotació de la finca, però en realitat caçarem tot l’hivern, passarem la tardor a ciutat, i després navegarem a vela. Adoro el mar. I, naturalment, m’interessaré molt pels afers de la parròquia, i assistiré a totes les reunions de mares.

En aquell mateix moment va entrar mistress Ackroyd, tota apressada i desfent-se en excuses per haver-se fet esperar. Em sap molt de greu haver de dir que detesto mistress Ackroyd. És tota cadenes, dents i ossos. Una dona d’allò més desagradable. Té uns ulls blaus molt petits i durs, i per afables que siguin les seves paraules, els seus ulls no perden ni un moment l’expressió freda i calculadora.

M’hi vaig atansar, deixant la Flora prop de la finestra. M’allargà un grapat d’ossos i d’anells assortits, perquè l’hi estrenyés, i va començar a parlar sense parar.

Ja m’havia assabentat del prometatge de la Flora? Un encert en tots sentits, oi? Els dos simpàtics joves s’havien enamorat només de veure’s. I feien tan bona parella, ell tan morè i ella tan rossa!

—No puc pas expressar-li, estimat doctor Sheppard, el descans que això ha significat per al meu cor de mare.

Mistress Ackroyd sospirà, en homenatge al seu cor de mare, mentre els seus ulls continuaven observant-me astutament.

—Pensava… vostè és tan bon amic del nostre estimat Roger! Tots sabem com confia en el seu criteri. I és tan difícil per a mi, en la meva situació, com a vídua del pobre Robert… Però hi ha una colla de coses molt desagradables. El dot, comprèn? I tot plegat… Estic convençuda que en Roger pensa donar un dot a l’estimada Flora, però vostè ja sap que en Roger és una «miiica» especial en matèria de diners. Cosa molt corrent, segons diuen, entre els grans magnats de la indústria. I jo pensava… sap que potser vostè podria sondejar-lo en aquest sentit? La Flora l’estima tant, a vostè! El considerem ben bé com un vell amic, tot i que, en realitat, no fa gaire més de dos anys que el coneixem.

L’eloqüència de mistress Ackroyd va ser interrompuda bruscament en obrir-se altra vegada la porta de la sala. Vaig agrair la interrupció. Res no em fa tanta ràbia com ficar-me en els afers dels altres, i no tenia la menor intenció de temptejar l’Ackroyd pel que feia al dot de la Flora. Un moment més, i m’hauria vist obligat a dir-ho així mateix a mistress Ackroyd.

—Ja coneix el major Blunt, oi, doctor?

—Certament —vaig fer.

Són moltes les persones que coneixen Hèctor Blunt, almenys de nom. Em sembla que ha matat més animals salvatges en indrets remots que cap altre home vivent. Quan parles d’ell, la gent diu: «En Blunt? No voleu pas dir el caçador de caça major, oi?».

La seva amistat amb l’Ackroyd sempre m’havia deixat una mica perplex, perquè eren dos homes completament diferents. L’Hèctor Blunt potser tenia cinc anys menys que l’Ackroyd. Es van fer amics quan eren molt joves i, tot i que els camins de les seves vides havien divergit, la seva amistat continuava. Un cop cada dos anys, aproximadament, en Blunt passava quinze dies a Fernly. Una immensa testa d’animal, amb una cornamenta astoradora, que et mirava fixament amb ulls velats de seguida que passaves la porta principal, constituïa un recordatori permanent de la seva amistat.

En Blunt havia entrat a la sala, ara, amb la seva peculiar manera de caminar, suau i tanmateix deliberada. Era un home d’estatura mitjana, robust, gairebé gras. Tenia la cara de color de caoba, i molt poc expressiva. Els seus ulls grisos feien la impressió que sempre estaven sotjant alguna cosa que passa molt lluny. Parlava poc, i quan parlava ho feia a batzegades, com si les paraules es resistissin a sortir-li dels llavis.

—Com va, Sheppard? —va dir, en veure’m, amb la seva manera de fer, brusca.

I després es va quedar plantat davant la llar de foc, mirant per damunt els nostres caps, com si veiés alguna cosa especialment interessant que passava a Tumbuctú.

—Major Blunt —va dir la Flora—, m’agradaria que em digués alguna cosa d’aquests objectes africans. Estic segura que sap què són.

Més d’una vegada he sentit que Hèctor Blunt odia les dones, però vaig observar que corria a reunir-se amb la Flora, a la vitrina, amb autèntica vivacitat. Tots dos es van ajupir una mica per mirar els objectes.

Temia que mistress Ackroyd tornés a parlar-me del dot, i em vaig afanyar a fer unes observacions sobre els nous pèsols d’olor. Sabia que hi havia una nova espècie de pèsols d’olor perquè el Daily Mail ho deia, aquell matí. Mistress Ackroyd no tenia cap coneixement d’horticultura, però és el tipus clàssic de dona que vol semblar ben informada dels temes d’actualitat, i demostrar que ella també llegeix el Daily Mail. Vam poder sostenir una conversa intel·ligent, doncs, fins que l’Ackroyd i el seu secretari se’ns van afegir, i immediatament després en Parker va anunciar el sopar.

A taula, vaig seure entre mistress Ackroyd i la Flora. En Blunt seia a l’altre costat de mistress Ackroyd, i Geoffrey Raymond al costat d’ell.

El sopar no va ser gaire animat. L’Ackroyd estava visiblement preocupat. Semblava molt desgraciat, i gairebé no va menjar res. Mistress Ackroyd, en Raymond i jo vam sostenir la conversa. La Flora semblava afectada per la depressió del seu oncle, i en Blunt havia recaigut en la seva taciturnitat habitual.

Immediatament després de sopar, l’Ackroyd em va agafar de bracet i em va portar al seu despatx.

—Un cop haurem pres el cafè ja no ens destorbarà ningú —va dir—. He dit a en Raymond que vigili que ningú no ens interrompi.

El vaig estudiar en silenci, dissimuladament, com qui no fa res. Era evident que es trobava sota la influència d’una forta excitació. Durant un o dos minuts va passejar amunt i avall per l’habitació, i després, quan en Parker va entrar amb la safata del cafè, es va deixar caure en una butaca, davant el foc.

El despatx era una habitació molt agradable. Una de les parets estava completament coberta de llibres ben arrenglerats. Les butaques eren espaioses i entapissades de cuir blau fosc. A tocar de la finestra hi havia una taula gran, coberta de documents clarament retolats i classificats. Damunt una taula rodona hi havia diverses revistes i diaris esportius.

—Darrerament he tornat a sentir aquelles molèsties després dels àpats —va remarcar l’Ackroyd, d’una manera casual, tot servint-se cafè—. Haurà de tornar a donar-me aquelles pastilletes seves.

Vaig comprendre que tenia un gran interès a donar la impressió que la nostra conversa era purament de tipus mèdic. I li vaig seguir la veta.

—Ja m’ho pensava. Justament per això n’he portat.

—De primera. Doni-me-les, doncs.

—Les tinc en el maletí, al vestíbul. Vaig a buscar-les.

L’Ackroyd em deturà.

—No es molesti. En Parker les anirà a buscar. Vols portar el maletí del doctor, Parker?

—Molt bé, senyor.

En Parker es va retirar. Quan jo anava a parlar, l’Ackroyd va fer un gest per interrompre’m.

—No encara. Esperi. No veu que em trobo en un estat de nervis que amb prou feines em puc reprimir?

Prou que ho veia. I em sentia ben inquiet. M’assaltaven tota mena de premonicions.

L’Ackroyd va tornar a parlar gairebé immediatament.

—Asseguri’s que la finestra és ben tancada, vol? —em va demanar.

Una mica sorprès, em vaig aixecar i m’hi vaig atansar. No era un balcó, sinó la clàssica finestra de guillotina. Les gruixudes cortines de vellut blau estaven tirades, però la finestra era oberta per dalt.

En Parker va tornar a entrar amb el meu maletí, quan jo encara era a la finestra.

—Ja està —vaig dir, tornant a emergir a l’habitació.

—Ha tancat amb baldó?

—Sí, sí. Però, què li passa, Ackroyd?

La porta acabava de tancar-se darrere en Parker; d’altra manera no li hauria pas fet aquesta pregunta.

L’Ackroyd va esperar un instant abans de contestar.

—Estic en ple infern —va dir lentament, al cap d’un minut—. No, deixi estar aquestes maleïdes pastilles. Només ho he dit per en Parker. Els criats són tan tafaners! Atansi’s i segui. La porta també està tancada, oi?

—Sí. No ens pot sentir ningú. Posi’s tranquil.

—Sheppard, ningú no pot saber el que he arribat a passar durant les darreres vint-i-quatre hores. Si mai a un home li ha caigut la casa al damunt, en runes, això és el que m’ha passat a mi, gairebé. Això d’en Ralph ha estat la darrera gota. Però no parlem d’això, ara. Es tracta d’una altra cosa… I no sé què haig de fer. I, tanmateix, haig de decidir-me aviat.

—Què passa?

L’Ackroyd romangué en silenci un o dos minuts. Semblava que, ben curiosament, li costava de decidir-se a començar. Quan, a l’últim, va parlar, la pregunta que em va formular em va agafar completament per sorpresa. Era la darrera cosa que m’esperava.

—Sheppard, vostè va assistir Ashley Ferrars en la seva darrera malaltia, oi?

—Sí.

Semblava que encara li era més difícil de formular la pregunta següent.

—No va sospitar mai… no li va passar mai pel cap… que… bé, que podien haver-lo emmetzinat?

Vaig callar un o dos minuts. Després vaig decidir el que havia de dir. Roger Ackroyd no era la Caroline.

—Li diré la veritat —vaig fer—. En el moment de la mort no vaig sospitar res, però, posteriorment… bé, per part de la meva germana era pura xerrameca, però, en realitat, va ser ella qui em ficà per primera vegada aquesta idea al cap. I des de llavors no he pogut allunyar-la de mi. Ara no es pensi, però: no tinc cap fonament en què basar aquesta sospita.

—Va ser emmetzinat —va dir l’Ackroyd.

Ho va dir en una veu greu, pesant.

—Per qui? —vaig preguntar, asprament.

—Per la seva dona.

—Com ho sap?

—Ella m’ho va dir.

—Quan?

—Ahir! Déu meu, ahir! Sembla que faci deu anys!

Vaig esperar un moment, i després ell va continuar:

—Ha de comprendre, Sheppard, que li dic tot això en pla confidencial. No ha de sortir de vostè. Només vull el seu consell, perquè no puc seguir portant jo sol el pes d’aquesta situació. Com li deia ara mateix, no sé què haig de fer.

—No pot explicar-me tota la història? —vaig dir—. Ara com ara estic a les fosques. Com va ser que mistress Ferrars es va sentir induïda a fer-li aquesta confessió?

—La cosa va anar així: fa tres mesos vaig demanar a mistress Ferrars que es casés amb mi. Em va refusar. Vaig tornar a demanar-l’hi i llavors va consentir, però amb la condició que no faríem públic el nostre prometatge fins passat el seu any de dol. Ahir vaig anar a veure-la, li vaig recordar que havia passat un any i tres setmanes des de la mort del seu marit, i que ja res no podia oposar-se que féssim públic el nostre propòsit de casar-nos. Jo ja havia observat que darrerament estava molt estranya. I llavors, tot d’una, sense previ avís, s’esfondrà completament. I… i m’ho va explicar tot. El seu odi per aquell monstre embrutit del seu marit, el seu creixent amor per mi, i… i les terribles mesures que havia pres. Emmetzinament! Valga’m Déu! Assassinat a sang freda!

Vaig llegir la repulsió i l’horror en el rostre de l’Ackroyd. També mistress Ferrars devia haver-l’hi llegit. L’Ackroyd no és el tipus d’enamorat empedreït, capaç de perdonar-ho tot per amor. És, sobretot, un bon ciutadà. En aquell moment de revelació, tot el que hi ha en ell de ciutadà conscient, obedient de la llei i honrat, degué apartar-lo de mistress Ferrars amb horror.

—Sí —va continuar l’Ackroyd, en un to de veu greu, monòton—, m’ho va confessar tot. Sembla que hi havia una persona que ho havia sabut des del primer moment i que no parava de fer-li xantatge i d’arrencar-li enormes sumes. I era aquesta situació la que estava a punt de fer-la tornar boja.

—Qui era el xantatgista?

Tot d’una, van sorgir davant els meus ulls les imatges de Ralph Paton i mistress Ferrars, de costat, amb els caps molt junts. Vaig sentir un momentani sobresalt d’angoixa. I si…? Però no, era impossible. Recordava la franquesa amb què en Ralph m’havia saludat aquella mateixa tarda. Absurd!

—No va voler dir-me qui era —va fer l’Ackroyd, lentament—. De fet, ni tan sols no va dir-me si era un home. Però, és clar…

—És clar —vaig convenir—, havia de ser un home. I no sospita de ningú?

Per tota resposta, l’Ackroyd va deixar anar un gemec i es va posar les mans al cap.

—No pot ser —va dir—. És una follia, només de pensar-ho. No, ni a vostè no li confessaré la terrible sospita que em va passar pel cap. Només li diré una cosa: pel que ella va dir, vaig pensar que la persona en qüestió podia ser de casa meva… però no és possible. Devia entendre-la malament.

—Què li va dir? —vaig preguntar.

—Què podia dir, jo? Ella, naturalment, es va adonar del cop terrible que allò significava per a mi. I després hi havia la qüestió de quin era el meu deure en aquell afer. Com pot veure, mistress Ferrars m’havia convertit en còmplice seu després del fet. Ella ho va comprendre així, i abans que jo. Jo estava astorat, comprèn? Em va demanar vint-i-quatre hores de temps… Em va fer prometre que no faria res fins passat aquest termini. I es va negar de totes totes a donar-me el nom del bergant que li feia xantatge. Suposo que va tenir por que anés a trobar-lo immediatament i li fes una cara nova, i llavors hi havia el perill que es descobrís el seu crim. Em va dir que tindria notícies seves abans que passessin les vint-i-quatre hores. Déu meu! Li juro, Sheppard, que ni em va passar pel cap la idea del que pensava fer. Suïcidar-se! I jo, jo la vaig induir a fer-ho!

—No, no —vaig fer—. No exageri les coses. La responsabilitat de la seva mort no recau en vostè.

—Ara la qüestió és: què haig de fer? La pobra mistress Ferrars és morta. Per què remoure el passat?

—M’inclino a pensar com vostè.

—Però encara hi ha una altra cosa. Jo voldria castigar aquest malànima que l’ha portada a la mort, com si l’hagués assassinada directament. S’assabentà del primer crim i s’hi aferrà com un voltor famolenc. Ella ha pagat el seu pecat. És just que aquest home no pagui?

—Ho comprenc —vaig dir lentament—. Es proposa descobrir qui és? Pot imaginar-se que la publicitat que es farà de l’afer no serà gens agradable.

—Sí, ja ho he pensat, això. No paro de rumiar-ho ni un moment.

—Estic d’acord amb vostè que aquest bergant ha de ser castigat, però cal tenir en compte el que pot costar, això.

L’Ackroyd s’aixecà i començà a passejar amunt i avall per l’habitació. Després va tornar a deixar-se caure a la butaca.

—Miri, Sheppard, potser valdrà més deixar les coses tal com estan. Si no ens arriba a les mans cap nota d’ella, ho matarem aquí.

—Com vol dir, «si no ens arriba cap nota d’ella»? —vaig preguntar encuriosit.

—Tinc la impressió que, d’una manera o altra, mistress Ferrars ha d’haver deixat en algun lloc un missatge per a mi… abans de morir. No puc dir per què, però gairebé ho asseguraria.

Vaig remenar el cap.

—No deixà cap carta ni cap mena de document —vaig fer.

—Sheppard, estic segur que sí. Més encara, tinc la convicció que, en decidir-se pel suïcidi, ho va fer portada pel desig que tot s’aclarís, encara que només fos per venjar-se de l’home que la va empènyer a la desesperació. Jo crec que si hagués pogut veure-la abans de morir, m’hauria dit qui era el culpable, i m’hauria demanat que el castigués.

Em va mirar fixament.

—Vostè no hi creu, en les impressions?

—Oh, sí, en certa manera sí. I si, com diu, li arribés algun missatge d’ella…

Em vaig interrompre. La porta es va obrir, silenciosament, i en Parker va entrar amb una safata amb diverses cartes.

—El correu del vespre, senyor —va dir, allargant la safata a l’Ackroyd.

Després va retirar les tasses de cafè i se’n va anar.

La meva atenció, distreta un moment, va tornar a l’Ackroyd, que mirava, petrificat, un sobre blau, allargat. Les altres cartes havien caigut a terra.

—És la seva lletra —va dir en un murmuri—. Devia sortir per tirar-la al correu anit, poc abans de… poc abans de…

Esquinçà el sobre i en va treure un bon plec de papers. Llavors va alçar els ulls i em va mirar intensament.

—Està ben segur que ha tancat la finestra? —em va preguntar.

—Seguríssim —vaig fer, sorprès—. Per què?

—Tota la tarda que tinc l’estranya sensació que algú em sotja, que m’espien. Què ha estat, això?

Es va girar d’una revolada, i jo el vaig imitar. Tots dos havíem tingut la impressió de sentir que el pestell de la porta es movia lleugerament. Vaig córrer a la porta i vaig obrir-la. No hi havia ningú.

—Nervis —va murmurar l’Ackroyd per a ell mateix.

Va desplegar la voluminosa carta, i va llegir, en veu baixa:


Estimat, estimadíssim Roger:

Una vida es paga amb la vida. Ara ho veig clar: ho he llegit en la teva cara aquesta tarda. Per això he decidit seguir l’únic camí que se m’obre. Deixo a les teves mans el càstig de la persona que ha fet de la meva vida un infern en la terra durant tot aquest any passat. Aquesta tarda no t’he volgut dir qui era, però em proposo escriure-t’ho ara. No tinc fills ni parents pròxims per als quals seria dolorosa tota publicitat, i per això no em fa por. Si t’és possible, Roger, estimat Roger meu, perdona’m el mal que anava a fer-te, ja que, quan ha arribat el moment, no he pogut decidir-me a fer-te’l…



L’Ackroyd, quan anava a girar full, es deturà.

—Sheppard, perdoni’m, però haig de llegir-ho tot sol —va dir, vacil·lant—. Ho va escriure per a mi, i només per a mi.

Va ficar la carta dins el sobre i la va deixar damunt la taula.

—Després, quan estaré sol…

—No —vaig cridar, impulsivament—. L’ha de llegir ara.

L’Ackroyd em va mirar, una mica sorprès.

—Disculpi —vaig dir, envermellint—, no vull dir que la llegeixi en veu alta. Però l’ha de llegir mentre jo sigui aquí.

L’Ackroyd va fer que no amb el cap.

—No. M’estimo més esperar.

Però, per alguna raó, obscura per a mi mateix, vaig insistir-hi, encara:

—Almenys llegeixi el nom d’aquest home —vaig dir.

L’Ackroyd és tossut de mena. Com més insistiu perquè faci una cosa més es decideix a no fer-la. Tots els meus arguments van ser en va.

Li havien entrat les cartes vint minuts abans de les nou. Faltaven deu minuts perquè fossin les nou quan el vaig deixar, sense haver llegit la carta encara. Vaig vacil·lar, amb la mà al pom de la porta, mirant enrere i pensant si no oblidava alguna cosa. No se m’acudí res. Movent bruscament el cap, vaig sortir i vaig tancar la porta darrere meu.

Em va sobresaltar la presència d’en Parker, allí mateix. Semblava torbat, i vaig pensar que era capaç d’haver estat escoltant darrere la porta.

Quina cara més rodona, polida i untuosa tenia, aquell home! I en els seus ulls, quina expressió més maliciosa, tanmateix!

—Mister Ackroyd té molt d’interès que ningú no el destorbi —vaig dir, fredament—. M’ha encarregat que l’hi digués.

—Molt bé, senyor… Jo… m’havia semblat que m’havia trucat.

Era una mentida tan evident que no em vaig prendre la molèstia de contestar-li. Precedint-me fins al vestíbul, en Parker m’ajudà a posar-me l’abric i vaig sortir a la nit. La lluna estava tapada pels núvols i tot era fosc i silenciós.

El rellotge del campanar del poble tocava les nou al mateix moment en què passava la reixa d’entrada. Vaig tombar a l’esquerra, en direcció cap al poble i gairebé vaig topar amb un home que arribava en sentit contrari.

—És per aquí que es va a Fernly Park, senyor? —em va preguntar, amb una veu tota rogallosa.

El vaig mirar. Portava el capell de manera que li tapava els ulls, i el coll de l’abric alçat. Gairebé no vaig poder veure-li la cara, però em va semblar que era un home molt jove. La seva veu era grollera i malcriada.

—Aquesta reixa és l’entrada —li vaig dir.

—Moltes gràcies, senyor —va contestar. Féu una pausa i després hi afegí, innecessàriament—: És que sóc foraster, sap?

Va continuar endavant, va passar per la reixa d’entrada i jo em vaig girar encara per mirar-lo.

El més curiós era que la seva veu em recordava la veu d’algú que jo coneixia, encara que no vaig poder concretar qui.

Al cap de deu minuts tornava a ser a casa. La Caroline es moria de curiositat per saber per què havia tornat tan d’hora. Vaig haver de fer-li un relat una mica empescat de com havia anat el sopar, per satisfer-la, i vaig tenir la impressió inquietant que s’adonava que li amagava alguna cosa.

A les deu em vaig aixecar, vaig badallar, i vaig suggerir que podíem anar a dormir. La Caroline va assentir. Era divendres a la nit, i els divendres a la nit dono corda als rellotges de la casa. Vaig fer-ho com de costum, mentre la Caroline comprovava si els servents havien tancat bé la porta de la cuina.

A un quart d’onze vam pujar l’escala. Acabava d’arribar a dalt, quan va sonar el telèfon en el vestíbul, a baix.

—Mistress Bates —va dir la Caroline, immediatament.

—Em temo que sí —vaig fer, amb disgust.

I vaig baixar corrents per posar-me al telèfon.

—Com? —vaig dir—. Com? Sí, sí, vaig de seguida.

Després de pujar corrents l’escala, vaig agafar el meu maletí i vaig ficar-hi apressadament més benes.

—Era en Parker —vaig cridar a la Caroline—. Des de Fernly. Acaben de trobar Roger Ackroyd assassinat.





CAPÍTOL V


Assassinat

Vaig treure el cotxe en un segon i em vaig dirigir cap a Fernly Park. Vaig baixar del cotxe d’un salt i vaig trucar el timbre amb impaciència. Com que trigaven una mica a obrir, vaig tornar a trucar.

Vaig sentir el dringar de la cadena, i en Parker, impassible com sempre, va aparèixer a la porta.

El vaig empènyer cap dins per entrar.

—On és? —vaig preguntar, vivament.

—Perdó; com diu, senyor?

—Mister Ackroyd. No es quedi plantat mirant-me, home! Ja ha avisat la policia?

—La policia, senyor? Ha dit la policia?

En Parker em mirava com si jo fos un fantasma.

—Però, què li passa, Parker? Si, com ha dit, han assassinat el vostre amo…

En Parker va deixar anar un crit ofegat.

—El senyor? Assassinat? Impossible, senyor!

Ara em tocava a mi quedar-me bocabadat, mirant-lo.

—No m’ha telefonat, no fa ni cinc minuts, per dir-me que havia trobat mister Ackroyd assassinat?

—Jo, senyor? Oh, no, senyor! No se m’hauria acudit mai de fer una cosa així!

—Vol dir que ha estat una broma, doncs? Que no li ha passat res a mister Ackroyd?

—Disculpi, senyor. La persona que li ha telefonat ha fet servir el meu nom?

—Li repetiré literalment les paraules que he sentit: «És el doctor Sheppard? Aquí en Parker, el majordom de Fernly. Vingui de seguida, faci’m el favor, senyor. Mister Ackroyd ha estat assassinat».

En Parker i jo ens vam mirar, astorats.

—Una broma de molt mal gust, senyor —va dir en Parker, a l’últim, en to de disgust—. Dir una cosa així!

—On és mister Ackroyd? —vaig preguntar, tot d’una.

—Suposo que encara és al seu despatx, senyor. Les senyores han anat a dormir, i el major Blunt i mister Raymond són a la sala del billar.

—Em penso que valdrà més que pugi un moment a veure’l —vaig dir—. Ja sé que no vol que el destorbin, però aquesta broma pesada m’ha deixat intranquil. Voldria comprovar personalment que està perfectament bé.

—Molt bé, senyor. Jo també estic molt inquiet. Si no li fa res que l’acompanyi fins a la porta, senyor…

—En absolut —vaig dir—. Anem.

Vaig passar la porta de la dreta, seguit immediatament d’en Parker, vaig travessar el petit vestíbul on hi ha l’escala que porta al dormitori de l’Ackroyd, i vaig trucar a la porta del despatx.

No va contestar ningú. Vaig fer girar el pom, però la porta era tancada.

—Permeti’m, senyor —va dir en Parker.

Amb força agilitat, tenint en compte la seva corpulència, en Parker s’ajupí i atansà l’ull al forat del pany.

—La clau és al pany, senyor —va dir, tot aixecant-se—. Per la banda de dins. Mister Ackroyd deu haver-se tancat i possiblement s’ha adormit.

Em vaig ajupir i vaig comprovar l’afirmació d’en Parker.

—La cosa sembla ben normal —vaig dir—; però, de totes maneres, Parker, penso despertar el seu amo. No tornaré tranquil a casa si no sento dels seus propis llavis que es troba perfectament bé.

Tot dient això, vaig començar a forcejar el pom de la porta i vaig cridar:

—Ackroyd, Ackroyd, un moment, només!

Tampoc aquesta vegada no va haver-hi cap resposta. Vaig fer una ullada per damunt la meva espatlla.

—No voldria espantar la gent de la casa —vaig dir, vacil·lant.

En Parker travessà el vestíbul i tancà la porta que el separava del vestíbul principal, per on havíem entrat.

—Em penso que ara no ens sentiran, senyor. La sala del billar és a l’altra banda de la casa, com també les habitacions del servei i les cambres de les senyores.

Vaig fer que sí amb el cap, per aprovar la seva decisió. Després vaig tornar a trucar, frenèticament, a la porta, em vaig ajupir i vaig cridar pel forat del pany:

—Ackroyd, Ackroyd! Sóc en Sheppard! Deixi’m entrar!

Silenci, encara. Ni un signe de vida a l’interior de l’habitació tancada amb clau. En Parker i jo ens vam mirar.

—Miri, Parker —vaig dir—. Penso espanyar aquesta porta. Millor dit, ho farem tots dos. Jo me’n faig responsable.

—Si li sembla, senyor… —va dir en Parker, vacil·lant.

—No hi ha altre remei. Estic francament inquiet per mister Ackroyd.

Vaig mirar al meu voltant, en el petit vestíbul, i vaig agafar una pesada cadira de roure. En Parker i jo la vam aixecar de terra, entre tots dos, i ens vam llançar a l’atac. Una, dues, tres vegades vam copejar contra el pany. Al tercer cop, va cedir, i vam entrar d’una empenta a l’habitació.

L’Ackroyd estava assegut, tal com jo l’havia deixat, a la butaca, davant la llar de foc. Tenia el cap caigut cap a un costat, i clarament visible, sota mateix del coll de la seva americana, es veia relluir una cosa metàl·lica.

En Parker i jo vam avançar fins a tocar de la figura desplomada. Vaig sentir com el majordom empassava un glop d’aire, que li xiulà entre els llavis.

—Apunyalat per darrere —va murmurar—. Això és horrible!

S’eixugà el front amb el mocador i després va allargar la mà, amb cautela, cap al pom de la daga.

—No ho toqui! —vaig cridar—. Telefoni immediatament a la comissaria de policia i digui’ls el que ha passat. Després comuniqui-ho a mister Raymond i a mister Blunt.

—Molt bé, senyor.

En Parker es va retirar apressadament, eixugant-se encara el front amarat de suor.

Jo vaig fer el poc que es podia fer. Vaig tenir molt de compte de no alterar la posició del cadàver i de no tocar la daga per res del món. Hauria estat completament inútil tocar-la. Era evident que ja feia estona que l’Ackroyd era mort.

Llavors vaig sentir la veu del jove Raymond, sotragada per l’horror i la incredulitat, a fora.

—Què diu? Oh, impossible! On és, el doctor?

Aparegué impetuosament a la porta, i es va quedar immòbil, blanc com el paper. Una mà el va obligar a apartar-se, i Hèctor Blunt va entrar a l’habitació.

—Déu meu! —va dir en Raymond, des de darrere d’ell—. Així doncs, és veritat!

En Blunt entrà directament fins a tocar de la butaca. S’inclinà damunt el cadàver i vaig pensar que, com en Parker, anava a agafar el pom de la daga. Amb una mà el vaig fer recular una mica.

—No hem de tocar res —vaig explicar—. Cal que la policia el vegi tal com està.

En Blunt va assentir amb el cap, comprenent-ho immediatament. El seu rostre apareixia mancat d’expressió, com de costum, però em va semblar endevinar senyals d’emoció sota aquella màscara estòlida. Ara Geoffrey Raymond se’ns havia atansat i mirava el cadàver per damunt l’espatlla d’en Blunt.

—És terrible —va dir en veu baixa.

Havia recobrat la seva serenitat habitual, però quan es va treure les ulleres de pinça que sempre portava i se les va netejar, vaig observar que les mans li tremolaven.

—Robatori, suposo —va dir—. Com ha entrat el lladre? Per la finestra? Falta alguna cosa?

I es va atansar a l’escriptori.

—Creu que ha estat un lladre? —vaig dir lentament.

—Què pot ser, si no? Suposo que no es pot ni pensar en un suïcidi.

—És impossible apunyalar-se un mateix d’aquesta manera —vaig dir, amb tota seguretat—. És un cas ben clar d’assassinat. Però, per quin motiu?

—En Roger no tenia ni un sol enemic al món —va dir en Blunt, en veu baixa—. Han d’haver estat lladres. Però, què podien buscar? Tot sembla en ordre, aquí.

I va mirar al seu voltant. En Raymond encara estava examinant els documents de damunt la taula.

—No sembla que hi falti res, i no es veu pas que hagin remenat els calaixos —va observar el secretari, a l’últim—. És molt misteriós, tot plegat.

En Blunt va fer un lleuger moviment amb el cap.

—A terra hi ha unes cartes —va dir.

Vaig acotar el cap. Tres o quatre cartes seguien en el mateix lloc on l’Ackroyd les havia deixat caure a primera hora d’aquella nit.

Però el sobre blau que contenia la carta de mistress Ferrars havia desaparegut. Vaig obrir la boca, a punt de parlar, però en aquell moment el timbre ressonà en tota la casa. Se sentí una remor confusa de veus en el vestíbul, i després va aparèixer en Parker, amb el nostre inspector local i un policia.

—Bona nit, senyors —va dir l’inspector—. Estic francament impressionat. Un senyor tan bona persona com mister Ackroyd! El majordom diu que ha estat un assassinat. No hi ha cap possibilitat que es tracti d’un accident o d’un suïcidi, doctor?

—Cap ni una —vaig dir.

—Ah, mala cosa!

S’atansà i s’inclinà damunt el cadàver.

—No l’ha tocat ningú? —va preguntar vivament.

—A banda de comprovar que era ben mort, cosa ben fàcil, no he tocat el cadàver per a res.

—Bé. I pel que sembla, tot fa pensar que l’assassí s’ha escapat… de moment, és clar. I ara, expliquin-me com ha anat, la cosa. Qui ha descobert el cadàver?

Li vaig explicar fil per randa totes les circumstàncies.

—Un missatge telefònic, diu? Del majordom?

—Un missatge que jo no he enviat pas —va declarar en Parker, amb gran afany—. En tota la nit no m’he acostat per a res al telèfon. Els altres poden donar-ne testimoni.

—És molt estrany, això. Li va semblar que era la veu d’en Parker, doctor?

—Doncs… No m’hi vaig fixar, la veritat. Ho vaig donar per fet, comprèn?

—Naturalment. Bé, llavors ha vingut aquí, ha espanyat la porta, i ha trobat el pobre mister Ackroyd així. Quanta estona li sembla que fa que és mort, doctor?

—Mitja hora, si fa o no fa… potser més i tot —vaig dir.

—La porta estava tancada per dins, diu? I la finestra, com estava?

—Jo mateix l’havia tancat amb baldó a primera hora d’aquesta nit, a petició de mister Ackroyd.

L’inspector es va atansar a la finestra i va obrir les cortines.

—Doncs ara és oberta —va fer.

Ben cert, la finestra era oberta: la guillotina estava totalment aixecada.

L’inspector es va treure un llum de butxaca i va examinar el silenciós exterior.

—Ha sortit per aquí —va dir—, i també hi ha entrat. Miri.

A la claror poderosa del llum es veien diverses petjades ben marcades. Semblaven fetes per unes sabates d’aquestes que porten soles de goma en relleu. Una d’especialment clara apuntava cap a dins, i una altra, parcialment sobreposada a la primera, assenyalava cap a fora.

—Clar com l’aigua —va dir l’inspector—. Falta algun objecte de valor aquí dins?

Geoffrey Raymond va fer que no amb el cap.

—Ara com ara no ho sembla pas. Mister Ackroyd mai no guardava res de gran valor en aquesta habitació.

—Hmmm… —va fer l’inspector—. L’home ha trobat la finestra oberta. S’hi ha enfilat i ha vist mister Ackroyd assegut aquí… potser adormit. L’ha apunyalat per darrere i després ha perdut la serenitat i ha fugit. Però ha deixat unes petjades molt clares. Jo crec que el trobarem sense gaire dificultat. Ningú no ha vist cap foraster sospitós pels volts?

—Oh! —vaig fer de sobte.

—Què passa, doctor?

—Aquesta nit m’he trobat un home… al moment en què jo sortia per la reixa d’entrada. M’ha preguntat el camí de Fernly Park.

—Quina hora era més o menys?

—Les nou en punt. Just quan sortia he sentit tocar les campanes.

—Pot descriure aquest home?

Vaig fer-ho tan bé com vaig poder.

L’inspector, llavors, s’adreçà al majordom:

—Ha vingut algú que respongui a aquesta descripció?

—No, senyor. Aquesta nit no ha trucat ningú a la porta principal.

—I a la porta del darrere?

—Em penso que no, senyor, però ho preguntaré.

Es va dirigir cap a la porta, però l’inspector va alçar una mà grossa i molsuda, per aturar-lo.

—No, gràcies. Ja ho preguntaré jo mateix. Però abans vull aclarir la qüestió de l’hora més exactament. Quan va ser vist en vida per darrera vegada, mister Ackroyd?

—Probablement jo vaig ser l’últim que el vaig veure —vaig dir— quan vaig sortir a… a veure… cap a les nou menys deu. Em va dir que no volia que el destorbessin, i jo vaig repetir l’ordre a en Parker.

—Exactament, senyor —va dir en Parker, amb tot el respecte.

—Mister Ackroyd era viu, amb tota seguretat, a dos quarts de deu —va dir en Raymond—, perquè li he sentit la veu, enraonant, aquí dins.

—Amb qui parlava?

—No ho sé. En aquell moment jo he donat per entès que era amb el doctor Sheppard. Volia fer-li una pregunta sobre uns documents en els quals estic treballant, però en sentir les veus he recordat que volia parlar amb el doctor Sheppard sense interrupcions, i ho he deixat córrer. Però ara sembla que el doctor ja se n’havia anat, oi?

Vaig fer que sí amb el cap.

—A un quart de deu ja era a casa —vaig dir—. I no he tornat a sortir fins que m’han avisat per telèfon.

—Qui podia ser amb ell, a dos quarts de deu, doncs? —va preguntar l’inspector—. No éreu pas vostè, senyor… eh… senyor…?

—Major Blunt —vaig dir jo.

—Major Hèctor Blunt? —va preguntar l’inspector, amb una veu amarada de respecte.

En Blunt es limità a fer que sí amb el cap.

—Em penso que ja havia tingut el gust de veure’l aquí en una altra ocasió —va dir l’inspector—. De moment no l’havia reconegut, però va passar una temporada amb mister Ackroyd fa cosa d’un any, el maig passat.

—El juny —rectificà en Blunt.

—El juny, sí, això mateix. Bé, com deia abans, no éreu pas vostè la persona que es trobava amb mister Ackroyd a dos quarts de deu d’aquesta nit?

En Blunt va fer que no amb el cap.

—No he tornat a veure’l després de sopar —declarà.

L’inspector va tornar a girar-se cap a en Raymond.

—No ha pogut sentir res de la conversa que tenien?

—Només un petit fragment —va dir el secretari— i, justament perquè suposava que era el doctor Sheppard la persona que es trobava amb mister Ackroyd, aquest fragment m’ha sorprès molt. Pel que recordo, les paraules exactes eren aquestes. Mister Ackroyd deia: «Els assalts a la meva butxaca han estat tan freqüents darrerament, que em temo que m’és impossible accedir a aquesta petició…». De seguida m’he allunyat de la porta, naturalment, de manera que no he sentit res més. Però m’ha estranyat molt, això, perquè el doctor Sheppard…

—… no demana préstecs per a ell ni subscripcions per als altres —vaig acabar jo.

—Una petició de diners —va dir l’inspector, com per a ell mateix—. Heus aquí una cosa que pot ser la clau de tot. —Es girà cap al majordom—. I diu, Parker, que aquesta nit no ha entrat ningú per la porta principal?

—Exactament, senyor.

—Llavors sembla que podem assegurar que el mateix mister Ackroyd deu haver deixat entrar aquest desconegut. Però no acabo d’entendre…

I l’inspector es va perdre uns moments en reflexions silencioses.

—Només hi ha una cosa ben clara —va dir a l’últim—, que mister Ackroyd era viu a dos quarts de deu. És el darrer moment en què podem saber que encara vivia.

En Parker va deixar anar una tosseta respectuosa que induí l’inspector a mirar-lo de seguida.

—Què vol? —li va preguntar, asprament.

—Si em permet, senyor, miss Flora l’ha vist més tard, encara.

—Miss Flora?

—Sí, senyor. Devien ser cap a tres quarts de deu. Ha estat després d’aquesta hora que miss Flora m’ha dit que mister Ackroyd no volia que tornessin a molestar-lo.

—Ha estat mister Ackroyd qui us ha enviat la seva neboda amb aquest encàrrec?

—No ha estat ben bé així, senyor. Jo anava a entrar-li una safata amb soda i whisky quan miss Flora, que acabava de sortir d’aquí, m’ha deturat i m’ha dit que el seu oncle no volia que el molestessin.

L’inspector va mirar el majordom amb molta més atenció que no ho havia fet fins en aquell moment.

—Però, no li havien dit ja, abans, que mister Ackroyd no volia que el molestessin?

En Parker començà a quequejar. Les mans li tremolaven.

—Sí, senyor. Sí, senyor. Exactament, senyor.

—I, de totes maneres, es proposava fer-ho?

—Ja no me’n recordava, senyor. Vull dir que sempre li entro el whisky i la soda cap a aquesta hora, senyor, i li pregunto si vol res més, i vaig pensar… bé, vaig fer com sempre, sense pensar res.

Va ser en aquell moment quan vaig començar a adonar-me que en Parker es mostrava sospitosament agitat. No parava de tremolar i de fer ganyotes.

—Hmmm… —va fer l’inspector—. Haig de veure immediatament miss Flora. De moment, deixarem aquesta habitació exactament tal com està. Ja tornaré després de sentir el que pugui dir-me mistress Ackroyd. Només prendré la precaució de tancar amb baldó la finestra.

Un cop presa aquesta precaució, va sortir al vestíbul i tots vam seguir-lo. Va fer una pausa, un moment, tot mirant cap amunt per la petita escala, i després va donar una ordre, per sobre l’espatlla, al policia:

—Jones, val més que es quedi aquí. No deixi entrar ningú al despatx.

En Parker va intervenir, amb molt de respecte.

—Si em permet, senyor. Si tanca la porta que dóna al vestíbul principal, ningú no podrà entrar a aquesta banda de la casa. Aquesta escala només condueix al dormitori i al bany de mister Ackroyd. No hi ha cap comunicació amb la resta de la casa. En altre temps hi havia hagut una porta, a dalt, però mister Ackroyd la va fer tapiar. Li agradava sentir-se en privat a les seves habitacions.

Per fer més clares les coses i explicar la situació, he afegit a aquestes ratlles un esbós molt primari de l’ala dreta de la casa. L’escala estreta condueix, com en Parker va explicar, a l’espaiós dormitori —que anteriorment estava dividit en dues habitacions— i al bany del costat.

L’inspector copsà la disposició de les cambres d’una sola mirada. Vam passar tots al vestíbul principal, i ell mateix tancà la porta darrere seu i es ficà la clau a la butxaca. Després va donar al policia unes instruccions en veu baixa, i el policia es va retirar.



—Hem d’afanyar-nos a estudiar les petjades de fora —va explicar l’inspector—. Però en primer lloc vull parlar una mica amb miss Ackroyd. Ha estat l’última persona que ha vist amb vida el seu oncle. Ja està al corrent del que ha passat?

En Raymond va fer que no amb el cap.

—Bé, no hi ha cap necessitat de dir-l’hi fins d’aquí a cinc minuts. Podrà contestar millor les meves preguntes si no està trastornada pel fet de saber la veritat sobre el seu oncle. Digui-li que s’ha produït un robatori i pregunti-li si li faria res vestir-se i baixar a contestar unes quantes preguntes.

En Raymond va pujar a portar l’encàrrec a la Flora.

—Miss Ackroyd baixarà de seguida —va dir, en tornar—. L’hi he dit tal com ha suggerit, inspector.

No havien passat ni cinc minuts, que la Flora baixava, vestida amb un quimono de seda de color rosa pàl·lid. Se la veia angoixosa i excitada.

L’inspector va sortir a rebre-la.

—Bona nit, miss Ackroyd —va dir, cortesament—. Ens temem que s’ha produït un intent de robatori i voldríem que ens ajudés. Què és, aquesta habitació? La sala de billar? Entrem-hi, doncs, i seurem.

La Flora es va asseure, amb calma, en l’ample divan que ocupa tota la llargada de la paret, i alçà els ulls per mirar l’inspector.

—No acabo d’entendre què ha passat. Què han robat? Què voleu que us digui, jo?

—Només això, miss Ackroyd. En Parker, aquí present, diu que vostè ha sortit del despatx del seu oncle cap a tres quarts de deu. És així?

—Exactament. He anat a dir-li bona nit.

—I l’hora, era aquesta que he dit?

—Devien ser pels volts de les deu. No puc dir-ho exactament. Potser era més tard.

—Estava sol, el seu oncle, o hi havia algú altre amb ell?

—Estava sol. El doctor Sheppard ja se n’havia anat.

—Per casualitat no ha observat si la finestra era oberta o tancada?

La Flora va fer que no amb el cap.

—No sabria dir-l’hi. Les cortines estaven tirades.

—Exactament. I el seu oncle, semblava en el seu estat usual?

—Em penso que sí.

—Li faria res d’explicar-nos exactament què va passar entre vostès dos?

La Flora va fer una petita pausa, com per fer memòria.

—He entrat i he dit: «Bona nit, oncle, me’n vaig al llit. Estic cansada, avui». Ell ha deixat anar una mena de grunyit, i… jo m’he inclinat i l’he besat, i ell ha dit no sé què, que estava molt bonica amb el vestit que portava, i després m’ha dit que el deixés sol, que tenia feina. I llavors he sortit.

—Ha demanat de manera concreta que no el destorbessin?

—Ah, sí, no me’n recordava. Ha dit: «Digues a en Parker que no vull veure ningú més aquesta nit i que no em destorbi». He trobat en Parker a fora mateix, a tocar de la porta i li he passat l’encàrrec de l’oncle.

—Això és tot —va dir l’inspector.

—I no em vol dir què han robat?

—No n’estem ben… segurs —va dir l’inspector, vacil·lant.

Una clara expressió d’alarma es va dibuixar en els ulls de la noia. Es va aixecar bruscament.

—Què passa? M’amaguen alguna cosa!

Caminant de la seva manera silenciosa, Hèctor Blunt es va interposar entre ella i l’inspector. La Flora havia allargat una mà i en Blunt l’hi va agafar entre les seves, i va començar a donar-li copets al revés de la mà, com si fos una nena. Llavors ella es va girar cap a en Blunt, com si alguna cosa, en la seva actitud estòlida, com de roca, prometés consol i seguretat.

—Males notícies, Flora —va dir en Blunt amb calma—. Males notícies per a tots nosaltres. El seu oncle Roger…

—Què?

—Serà un cop molt fort per a vostè. Ho ha de ser. El pobre Roger ha mort.

La Flora es va apartar d’ell, amb els ulls dilatats pel terror.

—Quan? —va murmurar—. Quan?

—Molt poc després que l’hagi deixat aquesta nit, em temo —va dir en Blunt, greument.

La Flora es va dur una mà al coll i va deixar anar un petit crit. Vaig córrer a agafar-la just quan queia. S’havia desmaiat, i en Blunt i jo la vam pujar a dalt i la vam ajeure al seu llit. Després vaig dir a en Blunt que despertés mistress Ackroyd i li donés la notícia. La Flora no va trigar gens a tornar en si, i llavors vaig fer-hi anar la seva mare, li vaig dir el que havia de fer i vaig baixar corrents altra vegada.





CAPÍTOL VI


La daga tunisenca

Vaig trobar l’inspector que acabava de sortir per la porta que donava a la zona de servei.

—Com segueix la noia, doctor?

—Es refà de mica en mica. La seva mare és amb ella.

—Me n’alegro. He interrogat el servei. Tots declaren que aquesta nit no ha trucat ningú a la porta del darrere. La vostra descripció del desconegut és una mica massa vaga. No podria donar-me cap dada més concreta?

—Em temo que no —vaig dir apesarat—. Era una nit molt fosca, ja ho sap, i l’individu portava el coll alçat i el capell enfonsat fins als ulls.

—Hmmm… —va fer l’inspector—. Fa ben bé la impressió que tenia interès a amagar la cara. Està ben segur que era una persona desconeguda?

Vaig contestar afirmativament, però amb no gaire seguretat. Recordava que m’havia fet la impressió que la veu del desconegut m’era familiar. I ho vaig explicar així a l’inspector.

—Diu que era una veu rogallosa?

Vaig assentir amb el cap, però se m’acudí pensar que l’enrogallament d’aquella veu sonava una mica exagerat. Si, com l’inspector pensava, l’home havia volgut amagar la cara, igualment podia haver intentat disfressar la veu.

—Que li faria res de tornar al despatx amb mi, doctor? Voldria preguntar-li un parell de coses més.

Vaig assentir. L’inspector Davis va obrir la porta del vestíbul, vam passar tots dos, i va tornar a tancar amb clau darrere nostre.

—M’estimo més que no ens destorbin —va dir, somrient—. I tampoc no vull que ningú ens escolti. Què és tot això del xantatge?

—Xantatge! —vaig exclamar, sobresaltat.

—És fruit de la imaginació d’en Parker, doncs? O hi ha alguna cosa d’això?

—Si en Parker ha sentit dir alguna cosa sobre aquest xantatge —vaig dir lentament—, per força ha d’haver escoltat darrere la porta, amb l’orella enganxada al forat del pany.

En Davis va assentir amb el cap.

—És més que probable —va dir—. Veurà, he fet algunes investigacions sobre el comportament d’en Parker, aquesta nit, perquè, francament, no m’acaba de fer el pes. Aquest home sap alguna cosa. Quan l’he interrogat a fons, ha començat a xerrar i ha engegat aquesta història del xantatge.

Vaig prendre una decisió ràpida.

—M’alegro molt que em plantegi aquesta qüestió —vaig dir—. No acabava de decidir-me a fer net d’una vegada, i encara que pràcticament m’havia acabat per decidir d’explicar-l’hi tot, pensava esperar una oportunitat favorable. Però val més que l’hi digui tot ara mateix.

I llavors li vaig explicar tot el que havia passat aquella nit, tal com ho he exposat aquí. L’inspector m’escoltava amb gran interès, fent-me alguna pregunta ràpida de tant en tant.

—És la història més extraordinària que he sentit mai —va dir quan vaig haver acabat—. I diu que la carta ha desaparegut completament? Mala cosa, molt mala cosa, certament. Això ens revela allò que cercàvem: un motiu per al crim.

Vaig fer que sí amb el cap.

—Ho entenc perfectament.

—I diu que mister Ackroyd suggerí que sospitava d’algú de la casa? Llàstima que aquesta expressió, «de la casa», sigui tan elàstica.

—No creu que el mateix Parker podria ser la persona que cerquem? —vaig suggerir.

—És molt probable. És evident que quan vostè va sortir ell havia estat escoltant a la porta. Més tard, miss Ackroyd el va trobar quan es disposava a entrar al despatx. Suposem que quan miss Flora se’n va haver anat, en Parker va tornar a intentar entrar. Apunyalà Ackroyd, tancà la porta per dins, va obrir la finestra i va sortir per allà, i tornà a entrar per una porta lateral que podia haver deixat prèviament oberta. Què li sembla?

—Només hi veig una cosa que no em quadra —vaig dir, lentament—. Si l’Ackroyd va continuar llegint la carta immediatament després que jo me n’anés, com pensava fer-ho, no me l’imagino quedant-se assegut allà i rumiant la jugada tota una altra hora. Hauria cridat en Parker de seguida, l’hauria acusat allà mateix, i s’hauria armat un escàndol de primera. Recordi que l’Ackroyd era un home de temperament colèric.

—Potser no va tenir temps de continuar llegint la carta en aquell mateix moment —suggerí l’inspector—. Sabem que a dos quarts de deu hi havia algú amb ell. Si el visitant va aparèixer de seguida que vostè se’n va anar, i si quan ell se’n va anar va entrar miss Ackroyd a dir-li bona nit, és possible que no pogués continuar llegint la carta fins prop de les deu.

—I la telefonada?

—Va ser cosa d’en Parker. Potser ho va fer abans de pensar en la porta tancada amb clau i la finestra oberta. Després va canviar de pensament o li va agafar por i va decidir afirmar que no en sabia res, d’allò. Ha estat ell, pot estar-ne segur.

—S… sí —vaig fer, vacil·lant.

—De tota manera, podem esbrinar la veritat a través de la central de telèfons. Si algú li va telefonar des d’aquí, no veig qui, si no en Parker, podia telefonar-li. Cregui’m, és el nostre home. Però no en digui res a ningú. Val més que encara no l’alarmem fins que hàgim reunit totes les proves. Jo faré el que calgui perquè no se’ns escapi. Però, en aparença, concentrarem tota la nostra atenció en el misteriós desconegut.

S’aixecà d’on seia, cama aquí cama allà, en la cadira de la taula-escriptori, i es va atansar a la forma que romania immòbil a la butaca.

—L’arma hauria de donar-nos un indici —remarcà, alçant els ulls per mirar-me—. És una cosa única, una peça de museu, diria, pel que sembla.

S’ajupí, examinant atentament el puny de la daga, i vaig sentir que exhalava un grunyit de satisfacció. Després, amb gran cautela, agafant l’arma més avall del puny, retirà la fulla de la ferida. Portant-la així, sense tocar el puny gens ni mica, la deixà dins un ample pitxer de porcellana que decorava la lleixa de la llar de foc.

—Sí —va dir, amb un cop de cap en direcció a l’arma—, és tota una obra d’art. No crec que en corrin gaires per aquí els voltants.

Certament, era un objecte molt bell. Una fulla molt estreta i prima, i un puny cisellat amb molt d’art. En Davis va tocar cautelosament la fulla, amb un dit, per veure si estava gaire esmolada, i va fer una ganyota admirativa.

—Mare de Déu, com talla, això! —va exclamar—. Una criatura podria enfonsar aquesta arma en el cos d’un home tan fàcilment com qui talla mantega. Heus aquí una joguina ben perillosa per tenir-la a l’abast de la mà.

—Puc examinar el cadàver, ara? —vaig preguntar.

L’inspector va fer que sí amb el cap.

—Faci, faci.

Vaig procedir a una revisió total, a consciència.

—Què me’n diu? —va preguntar l’inspector, quan va veure que havia acabat.

—Li estalviaré el llenguatge tècnic —vaig dir—. Això ho deixarem per a les declaracions oficials. El cop va ser clavat per un home que no era esquerrà, situat darrere la víctima, i la mort degué ser instantània. Per l’expressió de la cara del mort, jo diria que no esperava el cop, de cap manera. És possible que morís sense saber qui l’havia atacat.

—Els majordoms s’esmunyen suaument, com els gats —va dir l’inspector Davis—. Al final no resultarà gaire misteriós, aquest crim. Miri el puny de la daga.

El vaig mirar.

—Potser vostè no ho veu, però jo les veig clarament. —I abaixà la veu per dir—: Empremtes digitals!

Reculà unes passes per jutjar l’efecte produït.

—Sí —vaig dir, suaument—. Ja m’ho pensava.

No sé per què en Davis havia de suposar-me totalment mancat d’intel·ligència. Al capdavall, jo llegeixo novel·les policíaques, i els diaris, i sóc un home d’un nivell intel·lectual normal. Si al puny de la daga hi hagués hagut empremtes dels dits d’un peu, la cosa hauria estat diferent. Llavors hauria pogut donar certes mostres de sorpresa i d’admiració.

Em penso que l’inspector s’irrità amb mi per la meva negativa a mostrar-me excitat i emocionat. Va agafar el pitxer de porcellana i m’invità a acompanyar-lo a la sala de billar.

—Vull veure si mister Raymond ens pot dir alguna cosa d’aquesta daga —explicà.

Tornant a tancar amb clau la porta del vestíbul, vam anar a la sala del billar, on vam trobar en Geoffrey Raymond. L’inspector li va ensenyar la peça.

—L’havia vista mai, mister Raymond?

—Doncs… em sembla… estic gairebé segur que és una daga que el major Blunt va regalar a mister Ackroyd. És del Marroc… No, de Tunísia. Així, el crim ha estat comès amb això? Quina cosa més extraordinària! Sembla gairebé impossible. Però difícilment pot haver-hi dues dagues iguals. Puc anar a buscar el major Blunt?

I, sense esperar cap resposta, va sortir apressadament de la sala.

—És un bon element, aquest jove —va dir l’inspector—. Trobo que se’l veu honrat, sincer…

Vaig mostrar-me d’acord amb ell. En els dos anys que feia que Geoffrey Raymond era secretari de l’Ackroyd, no l’havia vist mai alterat o irritat. I, pel que sabia, era un ajudant molt eficient.

Al cap d’un parell de minuts, en Raymond va tornar en companyia d’en Blunt.

—No m’he equivocat, no —va dir en Raymond, tot excitat—. És la daga tunisenca.

—El major Blunt encara no l’ha mirada —objectà l’inspector.

—L’he vista de seguida que he entrat al despatx —va dir el silenciós caçador.

—L’ha reconeguda llavors?

En Blunt va fer que sí amb el cap.

—I no ha dit res? —va preguntar l’inspector, amb suspicàcia.

—Mal moment —va dir en Blunt—. S’han comès molts errors per haver dit coses en moments poc adequats.

I va mirar l’inspector plàcidament.

En Davis va remugar alguna cosa i a la fi va deixar de mirar-lo i va atansar la daga a en Blunt.

—N’està absolutament segur, senyor? La identifica sense cap mena de dubte?

—Absolutament. Sense cap dubte.

—On guardava mister Ackroyd aquesta… eh… curiositat? Podeu dir-m’ho, senyor?

Va ser el secretari qui va contestar.

—A la taula-vitrina de la sala.

—Com? —vaig exclamar.

Els altres em van mirar.

—Què, doctor? —va dir l’inspector, animant-me a parlar.

—No és res —vaig fer.

—Digui, digui —insistí l’inspector, encara més interessat.

—És una cosa tan trivial! —vaig explicar, excusant-me—. Només que aquesta nit passada, quan he arribat a la casa, he sentit que algú tancava la tapa de la taula-vitrina, al saló.

En la cara de l’inspector vaig llegir una expressió de profund escepticisme i fins i tot un indici de suspicàcia.

—Com ho sap, que era la tapa de la taula-vitrina?

Em vaig veure obligat a explicar-ho amb tot detall, una explicació llarga i tediosa que m’hauria estimat molt més no haver de fer.

L’inspector m’escoltà fins al final.

—Recorda si la daga era al seu lloc quan va examinar el contingut de la vitrina? —em va preguntar.

—No me’n recordo —vaig dir—. No puc dir que recordi d’haver-la vist… però, és clar, suposo que sí que hi era.

—Val més que interroguem la majordoma —va dir l’inspector.

I trucà el timbre. Pocs minuts després miss Russell, avisada per en Parker, entrava a la sala.

—No crec que m’atansés per res a la vitrina —va dir quan l’inspector li formulà la pregunta—. Només havia entrat per comprovar si les flors no eren marcides. Ah, sí, ara recordo. La vitrina estava oberta, que no tenia per què estar-ho, i vaig tancar la tapa en passar.

Miss Russell va mirar l’inspector agressivament.

—Ho comprenc —va dir l’inspector—. Podria dir-me si aquesta daga era al seu lloc, en aquell moment?

Miss Russell va mirar l’arma, serenament.

—No puc dir que n’estigui segura —va contestar—. No em vaig deturar a mirar. Sabia que la família havia de baixar d’un moment a l’altre, i tenia pressa a sortir d’allà.

—Gràcies —va dir l’inspector.

En la seva veu hi havia una ombra de vacil·lació, com si li hagués agradat seguir interrogant la majordoma, però miss Russell, evidentment, va considerar aquelles paraules com un comiat, i s’esmunyí de la sala.

—Sembla més aviat sorruda, oi? —va dir l’inspector, mirant-la desaparèixer—. A veure. Aquesta taula-vitrina està col·locada davant una de les finestres, oi, doctor?

En Raymond va contestar per mi.

—Sí, la finestra de l’esquerra.

—I la finestra era oberta?

—Totes dues eren obertes de bat a bat.

—Bé, em penso que no cal que ens hi amoïnem gaire, per aquesta qüestió. Qualsevol, dic qualsevol, podia haver agafat aquesta daga quan volgués, i no té cap importància esbrinar en quin moment va fer-ho. Aquest matí tornaré amb el cap de policia, mister Raymond. Fins llavors, em quedaré aquesta clau. Vull que el coronel Melrose ho vegi tot tal com està. Casualment sé que avui sopava a l’altre extrem del comtat i em penso que havia de passar la nit allà…

Tots vam contemplar com l’inspector agafava el pitxer.

—Embolicaré això amb molt de compte —va dir—. Serà una prova material molt important en més d’un sentit.

Pocs minuts després, quan vaig sortir de la sala del billar amb en Raymond, aquest va deixar anar una breu rialleta.

Vaig sentir que m’estrenyia un braç amb la mà, i vaig seguir la direcció de la seva mirada. L’inspector Davis semblava demanar a en Parker la seva opinió sobre un petit diari de butxaca.

—Una mica massa evident, oi? —va murmurar el meu company—. De manera que en Parker és el sospitós? I si obsequiàvem l’inspector Davis amb mostres de les nostres empremtes digitals?

Va agafar dues targes d’una safata, hi va passar pel damunt el seu mocador de seda, i després me’n va passar una a mi i se’n va quedar una altra. Aleshores, amb un somriure, les va donar totes dues a l’inspector de policia.

—Souvenirs —va dir—. Número u, doctor Sheppard; número dos, un servidor. Demà al matí en tindrà una altra del major Blunt.

La joventut és alegre. Ni tan sols el brutal assassinat del seu amic i superior podia entristir gaire estona Geoffrey Raymond. Potser així és com hauria de ser. No ho sé. Jo ja fa molt de temps que he perdut l’elasticitat, en aquest sentit.

Era molt tard quan vaig tornar a casa, amb l’esperança que la Caroline ja s’hauria ficat al llit. Ja hauria pogut pensar que no.

M’esperava amb una tassa de xocolata calenta, i mentre me la prenia em va extreure tota la història de la vetllada. No vaig dir res de l’afer del xantatge, i em vaig limitar a explicar-li els fets de l’assassinat.

—La policia sospita d’en Parker —vaig dir, tot aixecant-me per anar a dormir—. Els indicis, pel que sembla, l’acusen de manera força clara.

—Parker! —va dir la meva germana—. Quin disbarat! Aquest inspector deu ser un perfecte ase. Mira que… en Parker! No m’ho diguis!

I amb aquesta obscura asseveració, vam pujar per ficar-nos al llit.





CAPÍTOL VII


M’assabento de la professió del meu veí

L’endemà vaig fer la meva ronda de visites als malalts tan ràpidament com vaig poder. Valgui l’excusa, a favor meu, que no tenia cap cas de gravetat. Quan vaig tornar a casa, la Caroline va sortir a rebre’m al vestíbul.

—Flora Ackroyd és aquí —m’anuncià, en un murmuri excitat.

—Com?

Vaig dissimular la meva sorpresa tan bé com vaig saber.

—Està molt desitjosa de veure’t. Fa mitja hora que t’espera.

La Caroline va dirigir-se a la nostra sala d’estar, i jo la vaig seguir.

La Flora estava asseguda en el sofà, prop de la finestra. Anava vestida de negre i romania asseguda, estrenyent-se nerviosament les mans. La visió de la seva cara em va alarmar. Estava blanca com el mató. Però quan va parlar ho va fer amb tanta serenitat i decisió com li va ser possible.

—Doctor Sheppard, he vingut a demanar-li que m’ajudi.

—És clar que l’ajudarà, Flora, només faltaria —va dir la Caroline.

No crec que la Flora desitgés que la Caroline fos present a l’entrevista. Estic segur que s’hauria estimat més parlar amb mi en privat. Però com que no volia perdre temps, va tirar pel dret.

—Vull que m’acompanyi a The Larches.

—A The Larches? —vaig fer, sorprès.

—A veure aquest homenet tan còmic? —va exclamar la Caroline.

—Sí. Ja saben qui és, oi?

—Sospitem que deu ser un perruquer retirat —vaig dir jo.

Els ulls blaus de la Flora es van obrir de bat a bat.

—Però si és Hercule Poirot! Ja saben qui vull dir, el detectiu particular. Diuen que ha fet veritables meravelles, exactament igual que els detectius de les novel·les. Es va retirar fa un any i va venir a viure aquí. L’oncle sabia qui era, però li va prometre que no ho diria a ningú, perquè monsieur Poirot volia viure tranquil·lament i que la gent no el molestés.

—Així, doncs, és detectiu? —vaig dir, lentament.

—Ja deu haver sentit parlar d’ell, oi?

—Ja sé que sóc un perfecte ignorant, com diu la Caroline —vaig fer—, però el cas és que sí, que n’he sentit parlar.

—És extraordinari! —comentà la Caroline.

No sé a què es referia. Possiblement al seu fracàs per descobrir la veritat.

—I vostè vol anar-lo a veure? —vaig preguntar, lentament—. Es pot saber per què?

—Per demanar-li que investigui l’assassinat, naturalment —va dir la Caroline amb vivacitat—. No siguis tan babau, James.

La Caroline s’equivocava a considerar-me babau. No sempre comprèn cap on apunto.

—Que no té confiança en l’inspector Davis? —vaig seguir.

—És clar que no —va dir la Caroline—. Ni jo tampoc.

Semblava que era l’oncle de la Caroline a qui havien assassinat.

—I està segura que voldria encarregar-se d’aquest cas? —vaig preguntar—. Recordi que s’ha retirat del treball actiu.

—Per això mateix —va dir la Flora, senzillament—. Haig de procurar convèncer-lo.

—Està segura que obra assenyadament? —vaig preguntar, amb gravetat.

—És clar que sí —va dir la Caroline—. I jo mateixa l’hi acompanyaré, si ho vol.

—M’estimaria més que m’acompanyés el doctor, si no li fa res, miss Sheppard —va dir la Flora.

La Flora sap com és d’important parlar clarament, en certes ocasions. Qualsevol indirecta hauria estat inútil, en el cas de la Caroline.

—Comprèn? —explicà, sense deixar de ser directa, però amb tacte—. Com que el doctor Sheppard és metge i va ser ell qui va trobar el cadàver, podrà donar a monsieur Poirot tots els detalls que li calguin.

—Sí —va fer la Caroline, de mala gana—, ho comprenc.

Vaig passejar amunt i avall per l’habitació un parell de vegades.

—Flora —vaig dir, greument—, deixi’s aconsellar per mi. Val més que no fiqui aquest detectiu en la investigació d’aquest cas.

La Flora es posà dreta d’un salt, amb les galtes sobtadament envermellides.

—Ja sé per què ho diu —va exclamar—. Però justament per això en tinc tantes ganes. Vostè té por! Però jo no. Jo conec en Ralph molt millor que vostè.

—En Ralph? —va dir la Caroline—. Què hi té a veure en Ralph, amb tot això?

Ni la Flora ni jo no li vam contestar.

—En Ralph pot ser dèbil —va continuar la Flora—. Pot haver comès bogeries en el passat i fins i tot coses mal fetes… però seria incapaç de matar ningú.

—No, no —vaig exclamar—. No havia pas pensat en ell.

—Llavors, per què va anar a Three Boards, ahir a la nit —va preguntar la Flora—, quan tornava cap a casa, després d’haver descobert el cadàver de l’oncle?

Vaig quedar sorprès per un moment. Pensava que la meva visita a l’hostal havia passat inadvertida.

—Com ho ha sabut? —vaig contraatacar.

—Hi he anat aquest matí —va dir la Flora—. Vaig saber pels criats que en Ralph s’hi allotjava…

La vaig interrompre.

—Llavors, vostè no sabia que en Ralph era a King’s Abbot?

—No. I m’he quedat molt parada. No ho entenia. He anat allà i he demanat per ell. I m’han dit el mateix que suposo que li devien dir a vostè anit: que se n’havia anat ahir, cap a les nou del vespre, i… i que no havia tornat.

Els seus ulls es van clavar en els meus, desafiadorament, i com contestant al que li semblà llegir-hi, va esclatar:

—I bé, per què no podia anar-se’n? Pot haver anat a… qualsevol lloc. Fins i tot és possible que hagi tornat a Londres.

—Deixant l’equipatge a l’hostal? —vaig preguntar suaument.

La Flora clavà un cop de peu a terra.

—No hi fa res. Per força hi ha d’haver una explicació senzilla.

—I per això vol recórrer a Hercule Poirot? No val més deixar les coses tal com estan? Recordi que la policia no sospita d’en Ralph, en absolut. Segueixen una altra pista.

—S’equivoca, doctor. Sí que sospiten d’ell! —va exclamar la noia—. Aquest matí ha arribat de Cranchester l’inspector Raglan, un homenet horrible, que sembla una mostela. He sabut que havia estat a Three Boards abans que jo. M’han explicat tot el que ha fet allà i les preguntes que ha formulat i es veu ben clar que sospita d’en Ralph.

—Si és així, les coses han canviat des d’anit —vaig dir, lentament—. Així, aquest home no accepta la teoria d’en Davis, segons la qual l’assassí va ser en Parker?

—En Parker? Ha, ha! —se’n mofà la meva germana.

La Flora va avançar un pas i em va posar una mà al braç.

—Oh, doctor Sheppard, hem d’anar a veure monsieur Poirot de seguida. Ell descobrirà la veritat.

—Estimada Flora —vaig fer jo, posant la mà damunt la d’ella—. Està ben segura que és la veritat el que volem?

La Flora em va mirar i va fer que sí amb el cap.

—Vostè no n’està segur —va dir—. Però jo sí. Conec en Ralph millor que vostè.

—És clar que no ha estat ell —va dir la Caroline, que havia estat en silenci no sense gran dificultat—. En Ralph pot ser una mica baliga-balaga, però és un bon noi i molt ben educat.

Hauria volgut dir a la Caroline que molts assassins són gent d’allò més ben educada, però la presència de la Flora m’obligà a estar-me’n. Ja que la noia estava decidida, em vaig veure obligat a accedir, i vam posar-nos en marxa immediatament, allunyant-nos abans que la meva germana pogués disparar cap nova afirmació iniciada amb les seves paraules predilectes: «És clar que…».

Ens va obrir la porta de The Larches una velleta cofada amb una immensa toca bretona. Pel que semblava, en Poirot era a casa.

Vam ser introduïts en un petit saló amb precisió formal, i allà, al cap d’un minut, va entrar a saludar-nos el meu amic de la vigília.

—Monsieur le docteur —va dir, somrient—. Mademoiselle…

I dedicà una reverència a la Flora.

—Segurament —vaig començar—, ja deveu haver sentit parlar de la tragèdia d’aquesta nit passada.

El seu rostre va adquirir una expressió greu.

—Certament. És terrible, i em permeto expressar el meu condol a mademoiselle. En què puc servir-los?

—Miss Ackroyd —vaig dir— voldria que…

—Que vostè descobrís l’assassí —acabà la Flora, amb la veu molt clara.

—Ho comprenc —va dir l’homenet—. Però la policia ja se n’ocupa, oi?

—Poden cometre un error —va dir la Flora—. I em penso que van pel camí de cometre’l. Monsieur Poirot, l’hi prego, ajudi’ns. Si… si és una qüestió de diners…

En Poirot alçà una mà.

—No, no és pas això, mademoiselle. I no és que no m’interessin els diners. —I els ulls li van guspirejar un instant—. Els diners signifiquen molt per a mi, des de sempre. No, si em fico en aquest cas, cal que tingui ben entesa una cosa: «arribaré fins al final». El bon gos no abandona el rastre, recordi-ho! És possible que, al capdavall, lamenti no haver-ho deixat a les mans de la policia local.

—Jo vull la veritat —va dir la Flora, mirant-lo fixament als ulls.

—Tota la veritat?

—Tota la veritat.

—Llavors, accepto —va dir l’homenet, amb calma—. I espero que no hagi de penedir-se de les seves paraules. I ara, expliqui’m els detalls del cas.

—El doctor Sheppard ho pot fer millor que jo —va dir la Flora—. Els coneix millor.

Invitat a fer-ho, vaig iniciar un relat molt acurat, que incloïa tots els fets que he exposat abans. En Poirot em va escoltar amb atenció, intercalant alguna pregunta de tant en tant, però guardant silenci, en general, amb els ulls mirant el sostre.

Vaig acabar el meu relat en el moment en què l’inspector i jo havíem sortit de Fernly Park, la nit anterior.

—I ara —va dir la Flora, quan vaig haver acabat—, expliqui-li tot el que sap d’en Ralph.

Vaig vacil·lar, però la mirada imperiosa de la noia m’obligà a obeir-la.

—De manera que vostè va anar a aquest hostal, Three Boards, anit, de tornada cap a casa seva? —va preguntar en Poirot, quan vaig acabar—. Per què, exactament?

Vaig fer una petita pausa per escollir bé les meves paraules.

—Vaig pensar que algú havia d’informar aquest jove de la mort del seu oncle. En sortir de Fernly se m’acudí que possiblement només mister Ackroyd i jo sabíem que era al poble.

En Poirot assentí amb el cap.

—Exactament. I aquest va ser l’únic motiu que us va induir a anar a l’hostal?

—L’únic —vaig dir, secament.

—No ho va fer per… diríem, per tranquil·litzar-se a propòsit de ce jeune homme?

—Per tranquil·litzar-me?

—Em penso, monsieur le docteur, que sap molt bé què vull dir encara que faci veure que no. Em permeto suggerir que s’hauria sentit alleujat si hagués pogut comprovar que el capità Paton no s’havia mogut de l’hostal en tota la nit.

—En absolut —vaig dir, vivament.

El petit detectiu em va mirar tot remenant el cap.

—Vostè no confia en mi com miss Flora —va dir—. Però no hi fa res. El que hem de tenir present és això: que el capità Paton ha desaparegut en circumstàncies que exigeixen una explicació. No els vull ocultar que el cas sembla greu. Però és possible que la cosa tingui una explicació ben clara i simple.

—És el que jo dic —va exclamar la Flora, impulsivament.

En Poirot no va tornar a tocar el tema, i va suggerir una visita immediata a la policia local. Va dir que considerava preferible que la Flora tornés a casa seva i que només jo l’hi acompanyés i el presentés a l’oficial que s’encarregava del cas.

Vam portar a terme el pla. Vam trobar l’inspector Davis davant la comissaria de policia, amb una expressió certament malhumorada. Amb ell hi havia el coronel Melrose, el cap de policia, i un altre home en qui, gràcies a la descripció de la Flora relativa a una mostela, no vaig tenir cap dificultat a reconèixer l’inspector Raglan, de Cranchester.

Conec força en Melrose. Li vaig presentar en Poirot i li vaig explicar la situació. El cap de policia es va mostrar clarament ofès, i l’inspector Raglan semblava a punt d’esclatar. En canvi, en Davis semblava lleugerament divertit davant l’enuig del seu superior.

—Aquest cas serà clar com l’aigua —va dir en Raglan—. No hi ha cap necessitat que hi fiquin el nas els aficionats. Cal creure que qualsevol ximple hauria pogut veure com estaven les coses anit, i no hauríem perdut dotze hores.

Va clavar una mirada venjativa al pobre Davis, que la va rebre amb perfecta estolidesa.

—La família de mister Ackroyd, naturalment, pot fer el que cregui més oportú —va dir el coronel Melrose—. Però no podem permetre que la investigació oficial sigui obstaculitzada de cap manera. No cal dir que conec la gran reputació de monsieur Poirot —va afegir amb amabilitat.

—La policia, per desgràcia seva, no es pot anunciar en els diaris —es va lamentar en Raglan.

Va ser en Poirot qui va salvar la situació.

—És veritat que jo m’he retirat del món —va dir—. No pensava tornar a ocupar-me de cap cas. Per damunt de tot odio la publicitat. Per això haig de demanar que, en cas que em fos possible de contribuir en part a la solució del misteri, el meu nom sigui silenciat.

La cara de l’inspector Raglan es va aclarir una mica.

—He sentit parlar d’èxits seus certament notables —va observar el coronel, començant a abandonar la seva fredor.

—He tingut moltes experiències —va dir en Poirot amb calma—. Però la majoria dels meus èxits han estat assolits amb l’ajuda de la policia. Admiro extraordinàriament la policia anglesa. Si l’inspector Raglan em permet col·laborar amb ell, em sentiré alhora honrat i afalagat.

L’actitud de l’inspector encara es va tornar més amable.

El coronel Melrose m’agafà pel seu compte, a part:

—Pel que he sentit dir, aquest homenet ha fet coses certament remarcables —va murmurar—. Naturalment, voldríem no haver de recórrer a Scotland Yard. En Raglan sembla molt segur de si mateix, però no estic ben segur de compartir la seva seguretat. Veureu, jo… eh… conec millor que ell les persones del cas. Aquest individu no sembla gaire desitjós de glòria, oi? Treballaria amb nosaltres sense posar-nos dificultats, oi?

—A la major glòria de l’inspector Raglan! —vaig dir, solemne.

—Molt bé, molt bé —va dir el coronel Melrose en veu alta—. Haurem d’informar-lo dels darrers esdeveniments, monsieur Poirot.

—Gràcies —va dir en Poirot—. El meu amic, el doctor Sheppard, m’ha dit que se sospitava del majordom, no és així?

—Xerrameca pura —va dir en Raglan de seguida—. Aquests criats de les classes altes són tan espantadissos que actuen sospitosament sense cap motiu.

—I les empremtes digitals? —vaig insinuar.

—No s’assemblen de res a les d’en Parker. —Somrigué feblement i afegí—: Tampoc no coincideixen amb les seves, doctor, ni amb les de mister Raymond.

—I amb les del capità Ralph Paton? —va preguntar en Poirot, amb calma.

Vaig sentir una secreta admiració per la manera com agafava el toro per les banyes. I vaig poder veure el respecte que es pintava en els ulls de l’inspector.

—Ja veig que no deixa créixer l’herba sota els peus, monsieur Poirot. Estic segur que serà un plaer treballar amb vostè. Prendrem les empremtes digitals d’aquest jove de seguida que el trobem.

—No puc evitar pensar que esteu en un error, inspector —va dir el coronel Melrose, amb cert apassionament—. Conec Ralph Paton des que era un noiet. És incapaç d’arribar a l’assassinat.

—Potser sí —va dir l’inspector, sense cap inflexió en la veu.

—Quins càrrecs tenen contra ell? —vaig preguntar.

—Anit va sortir a les nou en punt. Cap a dos quarts de deu va ser vist a Fernly Park. I no se l’ha tornat a veure més. Es creu que es troba en greus dificultats econòmiques. He trobat aquí un parell de sabates d’ell, amb soles de goma. En tenia dos parells, exactament iguals, gairebé. Ara mateix les compararé amb les petjades que hem trobat. El nostre agent és allà, per evitar que algú les toqui.

—Hi anirem de seguida —va dir el coronel Melrose—. Vostè i monsieur Poirot ens acompanyaran, oi?

Vam assentir, i vam fer el trajecte en el cotxe del coronel. L’inspector tenia pressa a arribar on eren les petjades i es va fer deixar a la reixa d’entrada. Cap a la meitat del passeig que portava a la porta principal hi havia una bifurcació que feia la volta a la terrassa i conduïa a la finestra del despatx de l’Ackroyd.

—Li agradaria anar amb l’inspector, monsieur Poirot? —va preguntar el cap de policia—. O s’estima més examinar el despatx?

En Poirot es va decidir per la darrera alternativa. En Parker ens va obrir la porta. Es mostrava tranquil i semblava ja refet del pànic de la nit passada.

El coronel Melrose es va treure una clau de la butxaca, va obrir la porta que conduïa al vestíbul i ens va invitar a passar al despatx.

—Excepte perquè el cadàver ha estat retirat, monsieur Poirot, aquesta habitació es troba exactament tal com estava anit.

—I on va ser trobat, el cadàver?

Li vaig descriure la posició de l’Ackroyd tan exactament com vaig poder. La butaca encara era davant la llar de foc.

En Poirot s’hi atansà i s’hi va asseure.

—Aquell sobre blau que deia, on era quan va sortir de l’habitació?

—Mister Ackroyd l’havia deixat en aquesta tauleta, a mà dreta.

En Poirot va moure el cap afirmativament.

—A banda d’això, tot seguia en el seu lloc?

—Sí, em penso que sí.

—Coronel Melrose, seria tan amable d’asseure’s un moment en aquesta butaca? Moltes gràcies. I ara, monsieur le docteur, té l’amabilitat d’indicar-me la posició exacta de la daga?

Ho vaig fer, mentre l’homenet se situava a la porta.

—Així doncs, el puny de la daga era clarament visible des de la porta. Tant vostè com en Parker el van veure de seguida?

—Sí.

En Poirot es va atansar a la finestra.

—El llum era encès, naturalment, quan va descobrir el cadàver? —va preguntar, per damunt l’espatlla.

Vaig fer que sí amb el cap, i vaig apropar-me a ell, que estava examinant els senyals de l’ampit de la finestra.

—L’empremta de la sola de goma és igual que la de les sabates del capità Ralph —va dir, tranquil·lament.

Després va tornar altra vegada al centre de l’habitació. Va mirar amb deteniment al seu voltant, escorcollant tot el que hi havia en el despatx, amb una mirada ràpida i experta.

—És un bon observador, doctor Sheppard? —em va preguntar, a l’últim.

—Em penso que sí —vaig dir, sorprès.

—Veig que el foc de la llar estava encès. Quan va espanyar la porta i va trobar mister Ackroyd mort, com estava el foc? Molt baix?

Vaig riure, una mica torbat.

—Doncs… no l’hi sabria dir. No m’hi vaig fixar. Potser mister Raymond o el major Blunt…

L’homenet situat davant meu remenà el cap, somrient feblement.

—Cal procedir sempre amb mètode. He comès un error de judici en fer aquesta pregunta. Cadascú a la seva. Vostè pot donar-me informació sobre l’aspecte del cadàver; de segur que no se’n va perdre cap detall, d’això. Si em cal alguna informació sobre els documents que hi ha damunt aquella taula, mister Raymond podrà donar-me-la sense cap mena d’error. Per esbrinar com estava el foc, ho haig de preguntar a l’home encarregat d’observar aquesta mena de coses. Si em permet…

Es va acostar ràpidament a la llar de foc i va trucar el timbre.

Al cap d’un minut o dos va aparèixer en Parker.

—He sentit el timbre, senyor —va dir, vacil·lant.

—Entri, Parker —va dir el coronel Melrose—. Aquest senyor vol fer-li una pregunta.

En Parker traslladà la seva respectuosa atenció a en Poirot.

—Parker —va dir l’homenet—, quan van espanyar la porta, amb el doctor Sheppard, anit, i van trobar el mort, com estava el foc?

En Parker va contestar sense vacil·lar:

—Molt baix, senyor. Gairebé apagat.

—Ah! —va dir en Poirot. L’exclamació sonà quasi triomfal. Després va continuar—: Miri al voltant seu, estimat Parker. Li sembla que aquesta habitació es troba exactament tal com estava llavors?

El majordom va mirar al seu voltant. I els ulls se li van deturar a la finestra.

—Les cortines estaven tirades, senyor, i el llum encès.

En Poirot assentí, aprovadorament.

—Res més?

—Sí, senyor, aquesta butaca estava enretirada.

Es referia a una enorme butaca orellera situada a l’esquerra de la porta, entre aquesta i la finestra. Faré un plànol de l’habitació perquè s’entengui millor, i hi senyalaré la butaca amb una X.

—Ensenyi’m com estava —va demanar en Poirot.

El majordom enretirà la butaca més de mig metre de la paret i la va col·locar de cara a la porta.

—Voilà ce qui est curieux —va murmurar en Poirot—. Em penso que ningú no voldria seure en una butaca situada així. I ara em pregunto, qui va tornar a col·locar-la al seu lloc? Potser vostè, amic meu?

—No, senyor —va dir en Parker—. Estava massa trastornat en veure mister Ackroyd i tot plegat.

En Poirot em va mirar.

—I vostè, doctor?

Vaig fer que no amb el cap.



—Quan vaig tornar amb la policia ja era al seu lloc, senyor —va dir en Parker—. D’això n’estic ben segur.

—Molt curiós —va dir en Poirot.

—Potser en Raymond o en Blunt la van empènyer al seu lloc —vaig suggerir—. Suposo que no té cap importància.

—Cap importància, en efecte —va dir en Poirot—. Per això és tan interessant —va afegir-hi suaument.

—Perdonin, un moment —va dir el coronel Melrose.

I va sortir del despatx, juntament amb en Parker.

—Creu que en Parker diu la veritat? —vaig preguntar.

—Referent a la butaca, sí. Pel que fa a la resta, no ho sé. Quan has vist molts casos d’aquesta mena, monsieur le docteur, no trigues a arribar a la conclusió que tots s’assemblen en una cosa.

—Quina? —vaig preguntar, encuriosit.

—Que tothom que hi està relacionat d’alguna manera, sempre amaga alguna cosa.

—Jo també? —vaig preguntar, amb un somriure.

En Poirot em va mirar atentament.

—Jo crec que sí —va dir, amb calma.

—Però…

—M’ha dit tot el que sap respecte al jove Paton? —va somriure mentre jo envermellia—. Oh, no tingui por. No penso fer-li cap pressió. Prou que ho esbrinaré quan sigui l’hora.

—M’agradaria molt que m’expliqués una mica els seus mètodes —vaig afanyar-me a dir, per dissimular la meva torbació—. La qüestió del foc, per exemple.

—Oh, és molt senzill. Vostè va deixar mister Ackroyd a… les nou menys deu, oi?

—Sí, exactament, em sembla.

—En aquell moment la finestra estava tancada amb baldó i la porta era oberta. A un quart d’onze, quan va descobrir el cadàver, la porta estava tancada amb clau i la finestra oberta. Qui la va obrir? És evident que només podia fer-ho mister Ackroyd, i únicament per dues raons. O bé perquè a l’habitació feia massa calor —però sent així que el foc estava gairebé apagat i que la nit passada la temperatura va sofrir un brusc descens, la raó no pot ser aquesta—, o perquè va deixar entrar una persona per la finestra. I si va deixar entrar algú per allà, havia de ser una persona ben coneguda d’ell, ja que abans s’havia mostrat intranquil respecte a aquesta mateixa finestra.

—Realment, sembla ben senzill —vaig dir.

—Tot ho és, quan arranges els fets metòdicament. Ara ens interessa identificar la persona que es trobava amb ell a dos quarts de deu de la nit. Tot ens inclina a suposar que era la persona que ell va deixar entrar per la finestra, i encara que miss Flora va veure mister Ackroyd amb vida, més tard, no podem enfocar la solució del misteri fins que no sapiguem qui era el visitant. És possible que la finestra quedés oberta després que aquest se n’anés i així pogués entrar l’assassí, o que fos la mateixa persona, que va entrar per segona vegada. Ah, ja torna el coronel.

El coronel Melrose va entrar, tot animat.

—A l’últim s’ha trobat la pista de la telefonada d’ahir —va dir—. No van telefonar des d’aquí, sinó des de la cabina pública de l’estació de King’s Abbot, a un quart d’onze de la nit. I a un quart d’onze i vuit minuts surt el correu nocturn de Liverpool.





CAPÍTOL VIII


L’inspector Raglan està molt confiat

Ens vam mirar.

—Suposo que farà una investigació a l’estació? —vaig dir.

—Naturalment, però no confio gaire en els resultats. Ja sap com és l’estació.

Sí que ho sabia. King’s Abbot només és un poble, però la seva estació és, certament, important. La majoria dels grans expressos s’hi deturen, hi fan maniobres de formació, reposten, etcètera. Hi ha dues o tres cabines telefòniques públiques. A aquella hora de la nit arriben tres trens locals molt seguits, per entroncar amb l’exprés del nord que arriba a un quart d’onze i quatre minuts i surt a un quart d’onze i vuit minuts. L’estació està molt concorreguda, llavors, i no és fàcil que cridi l’atenció una persona determinada que telefona o puja a l’exprés.

—Però, per què, aquesta telefonada? —va preguntar en Melrose—. Això és el que trobo extraordinari. Sembla que no tingui cap ni peus.

En Poirot, amb gran cura, va posar bé una figura de porcellana d’un prestatge.

—Pot estar ben segur que hi ha alguna raó que ho explica —va dir, per damunt l’espatlla.

—Però, quina raó pot ser?

—Quan esbrinem això ho sabrem tot. Aquest cas és molt curiós i molt interessant.

Hi havia un matís gairebé indescriptible en la manera com va dir aquestes darreres paraules. Vaig tenir la impressió que mirava el cas des d’un punt de vista particular, propi d’ell, que jo no podia endevinar.

En Poirot es va atansar a la finestra i es va quedar allà, dret, mirant cap a fora.

—Ha dit que eren les nou en punt, doctor Sheppard, quan va trobar aquell desconegut a fora de la reixa d’entrada?

Formulà la pregunta sense girar-se.

—Sí —vaig dir—. Vaig sentir el rellotge de l’església, que tocava les nou.

—Quanta estona podia trigar a arribar a la casa… a arribar a aquesta finestra, per exemple?

—Cinc minuts, màxim. I només dos o tres minuts si va agafar el camí de la dreta i es va encaminar directament cap aquí.

—Però per fer-ho així hauria hagut de conèixer el lloc. No sé com explicar-me. Voldria dir que havia estat aquí una altra vegada, que coneixia el paratge.

—És veritat —va dir el coronel Melrose.

—Segurament no seria difícil d’esbrinar si mister Ackroyd havia rebut la visita d’algun foraster la setmana passada, oi?

—El jove Raymond ens ho podria dir —vaig fer.

—O en Parker —suggerí en Melrose.

—Ou tous les deux —va dir en Poirot, somrient.

El coronel Melrose va sortir a buscar en Raymond, i jo vaig tornar a trucar el timbre per cridar en Parker.

El coronel Melrose va tornar gairebé immediatament, acompanyat del jove secretari, que va presentar a en Poirot. Geoffrey Raymond estava fresc com una rosa i de bon humor, com sempre. Va semblar sorprès i encantat de tenir ocasió de conèixer en Poirot.

—No tenia idea que vivia entre nosaltres d’incògnit, monsieur Poirot —va dir—. Serà un gran privilegi veure’l treballar de prop. Ep, què passa?

En Poirot, fins en aquell moment, havia estat dret a l’esquerra de la porta. Tot d’una es va fer a un costat, de cop, i vaig veure que mentre jo estava d’esquena, havia arrossegat ràpidament la butaca fins a posar-la en la situació que en Parker havia indicat.

—Vol que segui en aquesta butaca mentre em treu una mostra de sang? —va preguntar en Raymond, de bon humor—. De què va?

—Mister Raymond, aquesta butaca estava enretirada… així… anit, quan mister Ackroyd va ser trobat cadàver. Algú va tornar a posar-la al seu lloc. Va ser vostè?

La resposta del secretari sorgí sense ni un segon de vacil·lació.

—No, jo no vaig ser. Ni tan sols recordo que estigués en aquesta posició, però no en dubto, si vostè ho diu. En tot cas, algú devia posar-l’hi bé. Van destruir algun indici, en fer-ho? Quina llàstima!

—No té cap importància —va dir el detectiu—. No té cap mena d’importància. El que jo volia preguntar-li, mister Raymond, és una altra cosa: durant la setmana passada, va rebre mister Ackroyd la visita d’algun foraster?

El secretari va reflexionar un o dos minuts, amb les celles juntes i durant la pausa en Parker acudí a la porta.

—No —va dir en Raymond, a l’últim—. No en recordo cap. I vostè, Parker?

—Com diu, senyor?

—Recorda si aquesta setmana ha vingut algun foraster a veure mister Ackroyd?

El majordom reflexionà uns segons.

—Dimecres va venir aquell jove, senyor —va dir—. De Curtis i Troute, em penso que era.

En Raymond bandejà aquella observació movent una mà en un gest d’impaciència.

—Ah, sí, ja recordo, però no és la mena de foraster que vol dir el senyor. —Es girà cap a en Poirot—. Mister Ackroyd pensava adquirir un dictàfon —va explicar—. Això ens hauria permès fer més feina en un temps limitat. L’empresa en qüestió ens va enviar el seu representant, però no vam arribar a res. Mister Ackroyd no es decidí a fer la compra.

En Poirot es va adreçar al majordom.

—Podria descriure’m l’aparença d’aquest jove, estimat Parker?

—Era ros, senyor, i baix. Anava molt polit, amb un vestit blau d’estamenya. Un jove molt presentable, senyor, tenint en compte la seva categoria social.

En Poirot es va girar cap a mi.

—El jove que va trobar a la part de fora de la reixa, doctor, era alt, oi?

—Sí —vaig dir—. Devia fer un metre vuitanta, aproximadament.

—En aquest cas, no tenen res a veure —va dir el belga—. Gràcies, Parker.

El majordom llavors s’adreçà a en Raymond.

—Acaba d’arribar mister Hammond, senyor —va dir—. Està desitjós de saber en què pot ser útil i voldria parlar amb vostè.

—Hi vaig de seguida —va dir el jove.

I va sortir a corre-cuita. En Poirot va mirar interrogativament el cap de policia, que va dir:

—L’advocat de la família, monsieur Poirot.

—Se li ha girat molta feina, a mister Raymond —va murmurar en Poirot—. Sembla molt eficient, però.

—Crec que mister Ackroyd el considerava un secretari excel·lent.

—Fa molt que treballa aquí?

—Poc més de dos anys, em penso.

—Compleix meticulosament els seus deures. N’estic ben segur. I quina mena de distraccions pot tenir, aquí? Té tirada per le sport?

—Els secretaris particulars no tenen gaire temps per a aquestes coses —va dir el coronel Melrose, somrient—. En Raymond juga al golf, em sembla. I al tennis, a l’estiu.

—No va a les curses… vull dir a les curses de cavalls?

—No, em penso que no li interessen gens.

En Poirot acotà el cap i semblà que perdia interès en l’afer. Després va mirar lentament al voltant del despatx.

—Em penso que ja he vist tot el que es pot veure aquí.

Jo també vaig mirar al voltant.

—Ah, si aquestes parets poguessin parlar! —vaig murmurar.

En Poirot va remenar el cap.

—No n’hi ha prou amb tenir llengua —va dir—. També haurien hagut de tenir ulls i orelles. Però no estigui gaire segur que aquestes coses inanimades —i tot dient això va tocar la llibreria— són sempre sordes i cegues. A mi a vegades em diuen coses, les cadires, les taules… Tenen el seu missatge!

Es va dirigir cap a la porta.

—Quin missatge? —vaig exclamar—. Què li han dit, avui?

Em va mirar per damunt l’espatlla i va alçar una cella, de manera còmica.

—Una finestra oberta —va dir—. Una porta tancada amb clau. Una butaca que pel que sembla es va moure tota sola. A aquestes tres coses pregunto «per què?», i no hi trobo cap resposta.

Remenà el cap, exhalà un profund sospir, i es va quedar mirant-nos, tot fent-nos l’ullet. Semblava ridículament convençut de la seva pròpia importància. Em va passar pel cap el dubte de si era realment un bon detectiu. Potser la seva enorme reputació era el fruit d’una sèrie d’atzars afortunats.

Sospito que el mateix dubte devia passar pel cap del coronel, perquè va arrufar les celles.

—Vol veure alguna altra cosa, monsieur Poirot? —va preguntar de sobte.

—Seria tan amable d’ensenyar-me la taula-vitrina d’on va ser retirada l’arma homicida? Després d’això ja no abusaré més de la seva amabilitat.

Vam passar a la sala, però pel camí l’agent es va posar al costat del coronel i, després d’una breu conversa en veu baixa, el coronel es va excusar i ens va deixar sols. Vaig ensenyar a en Poirot la taula-vitrina, i després d’aixecar-ne la tapa una o dues vegades i deixar-la caure, va obrir el balcó i va sortir a la terrassa. Jo el vaig seguir.

L’inspector Raglan va aparèixer a la cantonada de la casa, i es va atansar cap a nosaltres, somrient, tot satisfet.

—Ah, és aquí, monsieur Poirot! —va dir—. Bé, em temo que aquest cas no donarà gaire de si. Gairebé em sap greu i tot. Un jove tan agradable, cometre un error així!

En Poirot va fer cara de decepció i va dir suaument:

—Llavors, sospito que no li podré ser gaire útil, oi?

—Potser la pròxima vegada —va dir l’inspector, consolant-lo—. Encara que en aquest pacífic racó del món no tenim assassinats cada dia.

La mirada d’en Poirot adquirí una qualitat admirativa.

—Ha anat amb una rapidesa meravellosa —va observar—. Com s’ho ha fet, exactament, si em permet preguntar-ho?

—És clar que sí —va dir l’inspector—. Per començar… mètode. Això és el que jo dic sempre: mètode!

—Ah! —va exclamar l’altre—. També aquesta és la meva divisa. Mètode, ordre i les petites cèl·lules grises.

—Les petites què? —va fer l’inspector, badant els ulls.

—Les petites cèl·lules grises del cervell —va explicar el belga.

—Ah, és clar; bé, suposo que tots les fem servir.

—En major o menor grau —va murmurar en Poirot—. I també hi ha diferències en qualitat. Després, hi ha la psicologia d’un crim. És una cosa que cal estudiar.

—Bah! —va fer l’inspector—. Ja s’ha deixat entabanar per tot això de la psicoanàlisi! Miri, jo sóc un home vulgar…

—Estic segur que mistress Raglan no comparteix aquesta opinió —va dir en Poirot fent-li una lleugera reverència.

L’inspector Raglan, una mica astorat, correspongué a la reverència amb una altra inclinació.

—No m’entén —va dir, somrient—. Valga’m Déu, quina diferència més gran fa el llenguatge! Li diré com he procedit. En primer lloc, mètode. Mister Ackroyd va ser vist amb vida, per darrera vegada, a tres quarts de deu, per la seva neboda, miss Ackroyd. Heus aquí el fet número u, oi?

—Si així ho diu…

—Ho és, indubtablement. A dos quarts d’onze, el doctor, aquí present, diu que mister Ackroyd fa almenys mitja hora que és mort. Insisteix en aquest extrem, doctor?

—Certament —vaig dir—. Mitja hora o més.

—Molt bé. Això ens dóna exactament un quart d’hora durant el qual es va cometre el crim. Faig una llista de tots els habitants de la casa i l’estudio a fons, posant, davant els seus noms, el lloc on es trobaven i el que feien entre tres quarts de deu i les deu de la nit.

Va allargar un full de paper a en Poirot. Jo el vaig llegir per damunt la seva espatlla. Deia així, escrit en una cal·ligrafia molt clara:

MAJOR BLUNT: A la sala de billar, amb mister Raymond. (Aquest darrer ho confirma).

MISTER RAYMOND: A la sala de billar. (Vegeu l’anterior).

MISTRESS ACKROYD: A tres quarts de deu presencia partida de billar. Se’n va al llit a les deu menys cinc. (Mister Raymond i mister Blunt la veuen pujar l’escala).

MISS ACKROYD: Puja directament a dalt des del despatx del seu oncle. (Confirmat per en Parker i també per la cambrera, Elsie Dale).

PERSONAL DE SERVEI:

EN PARKER: Va directament a la recuina del majordom. (Confirmat per la majordoma, miss Russell, que va baixar a parlar amb ell a tres quarts de deu i dos minuts, i va passar-hi un mínim de deu minuts).

MISS RUSSELL: Vegeu l’anterior. Parla amb la cambrera, Elsie Dale, a dalt, a tres quarts de deu.

ÚRSULA BOURNE (cambrera): A la seva habitació fins a les deu menys cinc. Després a la sala de servei.

MISTRESS COOPER (cuinera): A la sala de servei.

GLADYS JONES (segona cambrera): A la sala de servei.

ELSIE DALE: A dalt, en el dormitori. Vista per miss Russell i per miss Flora Ackroyd.

MARY THRIPP (ajudant de la cuinera): Sala de servei.



—La cuinera fa set anys que treballa a la casa, la cambrera Úrsula divuit mesos, i en Parker poc més d’un any. Els altres són nous. Excepte el tarannà una mica esmunyedís d’en Parker, tots semblen bones persones.

—Una llista molt completa —va fer en Poirot, tomant-li el full de paper—. Estic ben segur que en Parker no va cometre l’assassinat —afegí.

—La meva germana també n’està segura —vaig dir jo—. I, generalment, no s’equivoca.

Ningú no va fer cas de la meva observació.

—Això deixa de banda, pràcticament, el servei —va continuar l’inspector—. I ara arribem a un punt molt important. La dona que viu en el pavelló dels porters, Mary Black, estava tirant les cortines, anit, quan va veure Ralph Paton que entrava per la reixa d’entrada i es dirigia cap a la casa.

—N’està ben segura? —vaig preguntar.

—Completament segura. El coneix perfectament. Ralph Paton va passar molt de pressa i va tombar pel camí de la dreta, que és una drecera per anar a la terrassa.

—I a quina hora passava, això? —va preguntar en Poirot, que s’havia assegut, impàvid.

—Exactament a les nou i vint-i-cinc minuts —va dir l’inspector, greument.

Es va produir un silenci. Després, l’inspector va continuar:

—És ben clara, la cosa. Encaixa completament, sense deixar cap fissura. A les nou i vint-i-cinc minuts el capità Paton és vist en passar per davant el pavelló de la porteria; a les nou i trenta minuts aproximadament mister Geoffrey Raymond sent algú, en el despatx, que demana diners, i a qui mister Ackroyd els nega. Què passa, després? El capità Paton se’n va de la casa pel mateix camí, per la finestra. Passa per la terrassa, tot enfadat i decebut. Arriba davant el balcó obert de la sala. Diguem que són tres quarts de deu. Miss Flora Ackroyd està dient bona nit al seu oncle. El major Blunt, mister Raymond i mistress Ackroyd són a la sala del billar. La sala és deserta. El capità Paton hi entra pel balcó, agafa la daga de la taula-vitrina, i torna cap a la finestra del despatx. Es treu les sabates, s’hi enfila i… bé, no cal que entrem en detalls. Després torna a sortir i se’n va. No té prou coratge per tornar a l’hostal. Se’n va cap a l’estació, telefona des d’allà…

—Per què? —va preguntar en Poirot.

La interrupció em sobresaltà. L’homenet estava tirat cap endavant, i en els ulls li lluïa una estranya claror.

L’inspector es va quedar durant uns segons sense saber què dir davant aquella pregunta.

—És difícil de dir per què ho va fer —va dir a l’últim—. Però els assassins fan coses molt estranyes. Si vostè fos de la policia ja ho sabria, això. El més intel·ligent a vegades comet errors d’allò més estúpids. Però vingui, que li ensenyaré les empremtes de les petjades.

El vam seguir fins a la finestra del despatx. A una ordre d’en Raglan, un agent de policia va exhibir les sabates que havien estat trobades a l’hostal.

L’inspector les va posar damunt les petjades.

—Són les mateixes —va dir, ben segur d’ell mateix—. És a dir, no són aquestes mateixes sabates les que van deixar les empremtes, perquè se les va emportar posades. Aquest parell són iguals, però més velles. Fixi’s que la sola de goma està gastada.

—Però, no hi ha molta gent que porta sabates amb soles de goma? —va preguntar en Poirot.

—És clar que sí —va dir l’inspector—. I no en faria massa cas, d’això, de les petjades, si no fos per tota la resta de detalls.

—El capità Ralph Paton ha de ser un home ben inconscient —va dir en Poirot, tot pensarós—. Deixar tantes proves de la seva presència!

—Oh, no s’ho pensi! —va fer l’inspector—. Feia una nit molt calorosa. No va deixar cap rastre de petjades a la terrassa ni en el camí cobert de grava. Però, dissortadament per a ell, un sortidor devia haver vessat a darrera hora en l’extrem del caminet que ve del passeig central. Miri.

Un caminal cobert de grava portava fins a la terrassa, unes quantes passes més enllà. En un sol punt del caminet, a pocs metres del final, el sòl era humit i fangós. I en aquell punt apareixien altra vegada les famoses petjades, barrejades amb d’altres.

En Poirot va seguir el caminal, amb l’inspector al seu costat.

—Ha observat aquestes petjades de dona? —va preguntar tot d’una.

L’inspector va riure.

—Naturalment. Però per aquí ha passat més d’una dona. I més d’un home també. És una drecera habitual per arribar a la casa, comprèn? Seria impossible d’identificar totes les petjades. Al capdavall, les que ens interessen són les que hi havia al peu de la finestra.

En Poirot va fer que sí amb el cap.

—No val la pena d’anar més enllà —va dir l’inspector, quan vam arribar a la vista del passeig de cotxes—. Aquí ja torna a estar tot cobert de grava, i molt endurida.

En Poirot va tornar a fer que sí amb el cap, però els seus ulls miraven fixament un petit pavelló, una mena de glorieta. Estava situat una mica a l’esquerra del caminal, davant nostre, i hi portava un altre camí cobert de grava.

En Poirot ronsejà per allà fins que l’inspector se’n va haver tornat a la casa. Llavors em va mirar.

—Certament, el bon Déu el deu haver enviat per substituir el meu amic Hastings —va dir, fent-me l’ullet—. Observo que no s’aparta mai del meu costat. Què li sembla, doctor Sheppard, si fem una ullada a aquella glorieta? M’interessa.

S’atansà a la porta del pavelló i l’obrí. A dins, l’indret era gairebé a les fosques. Hi havia un o dos seients rústecs, un joc de croquet i diverses gandules plegades.

Em vaig sobresaltar en observar el meu nou amic. S’havia deixat caure de quatre grapes i s’arrossegava per terra, fent el gat. De tant en tant remenava el cap, com si estigués descontent d’alguna cosa. A l’últim es va asseure damunt els talons.

—Res —va murmurar—. Bé, potser és el que era d’esperar. Però hauria volgut dir tantes coses…

Es va interrompre i es va posar tot rígid. Després va allargar la mà cap a un dels seients rústecs i va arrencar una cosa del seu costat.

—Què és? —vaig exclamar—. Què ha trobat?

Somrigué, obrint la mà per ensenyar-me el que hi tenia: un tros de batista blanca emmidonada.

El vaig agafar, el vaig examinar amb curiositat i l’hi vaig tornar.

—Quina conclusió en treu, amic meu? —em va preguntar, mirant-me amb interès.

—Un tros de roba arrencat d’un mocador de butxaca —vaig suggerir, arronsant les espatlles.

Va fer una altra passa i va recollir una petita ploma. Semblava una ploma d’ànec.

—I això? —va exclamar, triomfal—. Què li sembla, això?

Vaig obrir uns ulls com unes taronges.

En Poirot es va ficar la ploma a la butxaca i va tornar a mirar el trosset de roba blanca.

—Un tros de mocador? —va murmurar—. Potser sí que teniu raó. Però recordeu això: «Les bones rentadores no emmidonen els mocadors».

Em dedicà un cop de cap triomfal, i després es va guardar curosament el tros de roba a la butxaca.





CAPÍTOL IX


L’estany de les carpes

Vam tornar junts cap a la casa. No hi havia rastres de l’inspector. En Poirot es va parar a la terrassa i es va quedar dret, d’esquena a la casa, girant el cap lentament d’aquí d’allà.

—Une belle propriété —va dir, a l’últim, amb admiració—. Qui l’hereta?

Les seves paraules gairebé em van produir un sobresalt. És curiós, però fins en aquell moment no havia pensat en la qüestió de l’herència. En Poirot em sotjava amb interès.

—Heus aquí una idea nova per a vostè —va dir a l’últim—. No hi havia pensat, en això, oi?

—No —vaig dir, sincer—. Tant de bo que hi hagués pensat!

Tornà a mirar-me amb curiositat.

—Em pregunto què deveu voler dir, amb això —va dir, reflexiu—. Ah, no! —em va interrompre, quan jo anava a parlar—. Inutile! No em diríeu el que penseu de debò.

—Tothom té alguna cosa a amagar —vaig citar, somrient.

—Exactament.

—Encara ho creu així?

—Més que mai, amic meu. Però no és fàcil amagar coses a Hercule Poirot. Té el do de descobrir-ho tot.

Tot enraonant va començar a baixar els graons del jardí.

—Passegem una mica —va proposar per damunt l’espatlla—. Avui fa un temps molt agradable, oi?

El vaig seguir. Em va portar per un camí, cap a l’esquerra, vorejat de teixos. Un caminet conduïa cap al centre, amb parterres florits a banda i banda, i a l’extrem del camí hi havia una placeta rodona, amb un banc i un estany de carpes. En comptes de seguir el camí fins al final, en Poirot trencà per un altre que s’enfilava pel vessant d’un pujolet boscós. En un punt determinat els arbres havien estat aclarits i hi havien instal·lat un banc. Bo i asseguts allà gaudíem d’una visió panoràmica del paisatge rural, mentre als nostres peus s’estenia la placeta empedrada i l’estanyol.

—Anglaterra és molt bonica —va dir en Poirot, contemplant el paisatge. Després va somriure—. I les noies angleses també —va dir en veu més baixa—. Silenci, amic meu. Miri quin quadre més bell, als nostres peus.

Llavors vaig veure la Flora. Avançava pel camí que nosaltres acabàvem d’abandonar i cantussejava una melodia. Més semblava que dansava que no pas que caminava, i, a desgrat del seu vestit de dol, tota la seva actitud respirava una intensa alegria. Va fer un giravolt sobtat, de puntetes, i les faldilles li van volar. Al mateix temps va tirar el cap enrere i va esclafir en una fresca rialla.

En aquell mateix moment un home va sorgir d’entre els arbres. Era Hèctor Blunt.

La noia va tenir un sobresalt, i la seva expressió va canviar lleugerament.

—Ai, quin espant que m’ha donat… No l’havia vist.

En Blunt no va dir res, però es va quedar mirant-la, immòbil i en silenci, uns moments.

—El que més m’agrada de vostè —va dir la Flora, amb certa ironia— és la seva animada conversa.

M’imagino que en sentir això en Blunt es va posar vermell sota la seva pell bronzejada. La seva veu, quan va parlar, va sonar diferent: amb una mena d’humilitat ben curiosa.

—No he estat mai gran cosa, com a conversador —va dir—. Ni tan sols quan era jove.

—D’això deu fer molt de temps, suposo —va dir la Flora amb veu greu.

Jo vaig copsar el to burleta que corria per sota aquestes paraules, però no crec que en Blunt se n’adonés.

—Sí —va dir senzillament—, fa molt de temps.

—I quin efecte fa, això de ser un Matusalem? —va preguntar la Flora.

Aquesta vegada el to humorístic era més evident, però en Blunt estava abstret en algun altre pensament.

—Recorda aquell individu que es va vendre l’ànima al dimoni a canvi de poder tornar a ser jove? Hi ha una òpera sobre aquest tema.

—Faust, vol dir?

—Això mateix. Excel·lent història. Més d’un que conec ho faria, si pogués.

—Sentint-lo parlar qualsevol diria que és un vellet de barba blanca —va exclamar la Flora, mig irritada, mig divertida.

En Blunt va callar uns moments. Després va apartar els ulls de la Flora i va mirar cap a la llunyania, alhora que informava a un arbre del costat que ja era hora de tornar a l’Àfrica.

—Una altra expedició? A disparar contra les pobres bèsties?

—Suposo que sí. És el que acostumo a fer… vull dir això de matar animals.

—Aquell cap que hi ha al vestíbul és un trofeu seu, oi?

En Blunt va fer que sí amb el cap. Després va deixar anar, tot posant-se vermell:

—Que li agradaria que li enviés algunes pells, un dia? Si em diu que sí, ho faré.

—Ai, sí, faci-ho! —va exclamar la Flora—. Ho farà, de debò? No se’n recordarà.

—Me’n recordaré —va dir Hèctor Blunt. I afegí, en un sobtat impuls de confidència—: Ja hauria d’haver-me’n anat. Jo no serveixo per a aquesta mena de vida. No tinc l’educació necessària. Sóc un individu brusc, inútil en societat. Mai no recordo les coses que cal dir. Sí, ja hauria d’haver-me’n anat.

—Però no cal que se’n vagi pas de seguida, oi? —va exclamar la Flora—. Almenys… almenys mentre ens trobem en aquesta situació. Oh, l’hi prego. Si se’n va ara…

La Flora es va girar lleugerament d’esquena a ell.

—Vol que em quedi? —va preguntar en Blunt.

Ho va preguntar deliberadament, però amb senzillesa.

—Tots ho desitgem…

—Jo vull dir vostè, personalment —va dir en Blunt, amb franquesa.

La Flora va tornar a girar-se cap a ell, a poc a poc, i el va mirar als ulls.

—Jo vull que es quedí, sí —va dir—, si és que… si és que això fa alguna diferència.

—Tota, tota la diferència —va dir en Blunt.

Va continuar un moment en silenci. En Blunt i la Flora es van asseure al banc de pedra, a la vora de l’estanyol. Semblava que cap dels dos no sabia ben bé què dir.

—Fa… fa un matí esplèndid —va dir la Flora, a l’últim—. Sap, no puc evitar de sentir-me feliç a despit de… a despit de tot. És horrible, suposo.

—És molt natural —va dir en Blunt—. Al capdavall, dos anys enrere ni tan sols coneixia el seu oncle, oi? No seria lògic que estigués ara molt desconsolada. En tot cas, sempre val més no fer comèdia.

—Vostè té el do de consolar com ningú —va dir la Flora—. Aconsegueix que les coses semblin senzilles.

—Les coses són senzilles, generalment —va dir el caçador de feres.

—No sempre —va fer la Flora.

La seva veu havia baixat de to, i vaig veure que en Blunt es girava a mirar-la, apartant la vista, per fer-ho, de la costa d’Àfrica, o això semblava, almenys. Evidentment, interpretà a la seva manera el canvi de to de la noia, perquè va dir, al cap d’uns moments, amb certa brusquedat:

—Bé, no s’ha de preocupar, sap? Vull dir per aquell jove. L’inspector és un ase. Tothom sap que és absurd pensar que pot haver-ho fet ell. Ha estat algú de fora. Un lladre. És l’única solució possible.

La Flora es va girar per mirar-lo.

—Ho creu de debò?

—I vostè no? —va dir en Blunt ràpidament.

—Jo… oh, sí, és clar.

Un altre silenci, i després la Flora esclatà:

—Jo… vull dir-li per què estic tan contenta, aquest matí. Encara que em trobi interessada, l’hi vull dir. És perquè l’advocat, vull dir mister Hammond, ens ha informat del testament. L’oncle Roger m’ha deixat vint mil lliures. Què li sembla! Vint mil magnífiques lliures!

En Blunt va semblar sorprès.

—Tant significa això per a vostè?

—Si significa gaire? Tot, vet aquí. Llibertat, vida… Prou càlculs, prou migradeses, prou mentides…

—Mentides? —va fer en Blunt, interrompent-la secament.

La Flora va semblar que no sabia què dir durant un moment.

—Bé, ja sabeu què vull dir —va fer a l’últim, insegura—. Això de fer veure que agraeixes tots els vells parracs que els parents rics et regalen: abrics de l’any passat, bruses, barrets…

—No hi entenc, gaire, jo, de vestits de senyora; però hauria dit que sempre va molt ben vestida.

—Prou que em costa —va dir la Flora, en veu molt baixa—. Però no parlem de coses lletges. Sóc tan feliç! Sóc lliure! Lliure per fer el que vulgui. Lliure per no…

Es va interrompre de cop.

—Per no què…? —s’apressà a preguntar en Blunt.

—Ja no me’n recordo. No té importància.

En Blunt tenia un bastonet a la mà, i el llançà a l’estanyol, contra alguna cosa que havia vist a l’aigua.

—Què fa, major Blunt?

—Hi ha una cosa que llueix, allà. No sé què és. Sembla una agulla de pit d’or. Ara he remenat el llot i no es veu.

—Potser és una corona —suggerí la Flora—. Com la que Melisande va veure a l’aigua.

—Melisande? —va repetir en Blunt, pensarós—. Surt en una òpera, oi?

—Sí; veig que està molt al corrent en matèria d’òperes.

—A vegades m’hi porten —va dir en Blunt, amb aire trist—. Una idea ben estranya del plaer: un soroll pitjor que el que fan els nadius amb els seus tam-tams.

La Flora va riure.

—Recordo molt bé Melisande —va continuar en Blunt—. Es casava amb un vellot que hauria pogut ser el seu pare.

Va tirar una pedreta a l’estany. Després, canviant completament d’actitud, s’adreçà a la Flora.

—Miss Ackroyd, no puc fer res, jo? Vull dir en això d’en Paton. Comprenc que deu estar molt angoixada.

—Gràcies —va dir la Flora, fredament—. En realitat, no hi ha res a fer. A en Ralph no li pot passar cap mal. He aconseguit la col·laboració del millor detectiu del món, que acabarà esbrinant la veritat.

Durant una estona m’havia sentit una mica intranquil per la nostra posició. No es podia dir que estiguéssim escoltant d’amagat, perquè les dues persones que es trobaven a baix només havien d’alçar el cap per veure’ns. Però jo ja hauria fet alguna cosa per indicar-los que érem allà si no hagués estat que el meu company m’havia demanat silenci, estrenyent-me un braç. En aquell moment, però, en Poirot va actuar amb vivacitat.

Es va posar dret d’un salt i es va escurar la gargamella.

—Perdó —cridà—. No puc permetre que mademoiselle faci de mi aquests elogis tan exagerats sense cridar-li l’atenció sobre la meva presència. Diuen que qui para l’orella només sent dir mal d’ell, però aquesta vegada no ha estat així. Per no haver de seguir avergonyint-me, cal que m’uneixi a vostès i els presenti les meves excuses.

Va baixar lleuger pel corriol i jo el vaig seguir, i ens vam unir a la parella que es trobava a la vora de l’estany.

—Li presento monsieur Hercule Poirot —va dir la Flora—. Suposo que n’ha sentit parlar.

En Poirot s’inclinà en una reverència.

—Conec la fama del major Blunt —va dir—. M’alegro de conèixe’l, monsieur. Justament necessito una informació que vostè pot donar-me.

En Blunt el va mirar de manera inquisitiva.

—Quan va veure mister Ackroyd amb vida per darrera vegada?

—A l’hora de sopar.

—I després no el va tornar a veure ni el va sentir?

—No el vaig veure. Però li vaig sentir la veu.

—Com va ser, això?

—Jo passejava per la terrassa…

—Perdó, a quina hora?

—Cap a dos quarts de deu. Passejava amunt i avall, tot fumant, per davant el balcó de la sala. I vaig sentir l’Ackroyd parlant en el seu despatx.

En Poirot s’ajupí i arrencà una herbeta microscòpica.

—No podia sentir les veus del despatx des d’aquell lloc de la terrassa, oi? —va murmurar.

No mirava en Blunt, però jo sí que el mirava, i, amb gran sorpresa per part meva, el vaig veure que es posava vermell.

—Bé, el cert és que vaig arribar-me fins a la cantonada —va explicar, de mala gana.

—Ah, sí? —va fer en Poirot.

I de la manera més suau possible va donar a entendre que esperava més informació.

—M’havia semblat que veia… una dona que desapareixia entre els arbustos. Tot just un llampec de blanc, sap? És possible que m’equivoqués. I va ser mentre em trobava dret en el racó de la terrassa quan vaig sentir la veu de l’Ackroyd que parlava al seu secretari.

—Parlava a mister Raymond?

—Sí; això vaig suposar, en aquell moment. Però pel que sembla em vaig confondre.

—Mister Ackroyd no l’anomenà pel seu nom?

—Oh, no.

—Llavors, si em permet preguntar-ho, per què va pensar…?

En Blunt s’explicà amb dificultat evident.

—Vaig donar per entès que havia de ser en Raymond perquè, justament abans de sortir jo, en Raymond havia dit que anava a portar uns documents a l’Ackroyd. No se m’acudí que podia ser cap altra persona.

—No recorda les paraules que va sentir?

—Em temo que no. Era una cosa completament corrent i sense importància. Només en vaig copsar unes quantes. En aquell moment jo pensava en una altra cosa.

—No té importància —va murmurar en Poirot—. Per casualitat no va atansar una butaca a la paret quan va entrar al despatx, un cop descobert el cadàver?

—Una butaca? No… Per què hauria hagut de fer-ho?

En Poirot arronsà les espatlles però no va contestar. S’adreçà a la Flora.

—Hi ha una cosa que m’agradaria que em digués, mademoiselle. Quan vostè examinava els objectes de la taula-vitrina, juntament amb el doctor Sheppard, la daga era al seu lloc o no?

La Flora va avançar la barbeta de cop.

—L’inspector Raglan m’ha preguntat això mateix —va dir, ressentida—. L’hi he dit, i l’hi tornaré a dir a vostè. Estic absolutament segura que la daga no hi era. Ell creu que sí, i que en Ralph la va retirar d’allà més tard. I… i no em vol creure. Es pensa que ho dic per… per protegir en Ralph.

—I no ho fa per això? —vaig preguntar jo, greument.

La Flora picà amb un peu a terra.

—Vostè també, doctor Sheppard? Oh, és terrible!

En Poirot, amb molt de tacte, va desviar la conversa.

—És veritat allò que he sentit que diu, major Blunt. En aquest estany hi ha una cosa que llueix. A veure si puc abastar-ho.

S’agenollà a la vora de l’estany, arromangant-se la màniga fins al colze, i ficà el braç a l’aigua molt a poc a poc, com per no remenar el llot del fons. Però, malgrat les seves precaucions, el fang es va remoure i va haver de tornar a treure el braç sense haver pogut agafar res.

Va mirar amb disgust el fang que li cobria el braç. Jo li vaig oferir el meu mocador, que va acceptar amb fervents protestes d’agraïment. En Blunt va mirar el seu rellotge.

—Gairebé es l’hora de dinar —va dir—. Valdrà més que tornem a la casa.

—Dinarà amb nosaltres, monsieur Poirot? —va preguntar la Flora—. M’agradaria que conegués la meva mare. La meva mare… sent un gran afecte per en Ralph.

L’homenet s’inclinà.

—Estaré encantat, mademoiselle.

—Vostè també es quedarà, oi, doctor Sheppard?

Vaig vacil·lar.

—Oh, sí!

Jo en tenia ganes, de manera que vaig acceptar la invitació sense més compliments.

Ens vam posar en camí cap a la casa. La Flora i en Blunt anaven davant nostre.

—Quins cabells! —em va dir en Poirot, en veu baixa, amb un cop de cap en direcció a la Flora—. Or pur! Faran una bona parella, ella i el capità Paton, tan bru i ben plantat. Oi que sí?

Jo el vaig mirar inquisitivament, però ell semblava molt aqueferat amb unes gotes d’aigua microscòpiques que tenia a la màniga. En certa manera aquell home em recordava un gat. Aquells ulls verds i aquelles posturetes…

—I tot per no res, al capdavall —vaig dir, compadint-lo—. Em pregunto què devia haver-hi, a l’estanyol.

—Li agradaria veure-ho? —va preguntar en Poirot.

El vaig mirar, astorat. Ell va assentir amb el cap.

—Amic meu —va dir suaument, en to de retret—, l’Hercule Poirot no corre el risc d’embrutar-se un vestit sense estar ben segur d’assolir el seu objectiu. Fer-ho seria ridícul i absurd. I jo no sóc mai ridícul.

—Però ha tret la mà de l’aigua ben buida —vaig objectar.

—Hi ha moments que cal ser molt discret. Vostè ho diu tot als seus malalts, doctor, absolutament tot? Em penso que no. Tampoc no deu pas dir-ho tot a la seva excel·lent germana, oi? Abans d’ensenyar la mà buida, m’he passat el que hi tenia a l’altra mà. Ara veurà què era.

I va obrir ben oberta la mà esquerra. En el palmell, hi tenia un petit anell d’or. Una aliança de dona.

La vaig agafar.

—Miri a dins —m’ordenà en Poirot.

Així vaig fer-ho. A la banda de dins hi havia aquesta inscripció, en una cal·ligrafia molt bonica:


De R., 13 març

Vaig mirar en Poirot, però el detectiu estava molt enfeinat mirant-se en un petit mirall de butxaca. Posava especial atenció en el seu bigoti, i gens ni mica a mi. I vaig comprendre que no pensava mostrar-se comunicatiu.





CAPÍTOL X


La cambrera

Vam trobar mistress Ackroyd en el vestíbul. Hi havia amb ella un homenet secalló, de barbeta agressiva i ulls grisos esmolats, que portava escrita en tota la seva persona la condició d’advocat.

—Mister Hammond es quedarà a dinar amb nosaltres —va dir mistress Ackroyd—. Coneix el major Blunt, mister Hammond? L’estimat doctor Sheppard, amic íntim, també, del pobre Roger. I… també…

La dona va fer una pausa, mirant Hercule Poirot amb certa perplexitat.

—És monsieur Poirot, mamà —va dir la Flora—. Ja te n’he parlat aquest matí.

—Ah, sí —va dir mistress Ackroyd, força insegura—. Sí, dona, és clar. Ha de trobar en Ralph, oi?

—Ha d’esbrinar qui va matar l’oncle —va dir la Flora.

—Oh, nena! —va exclamar la seva mare—. Fes-me el favor! Els meus pobres nervis! Aquest matí estic feta una desgràcia, una autèntica desgràcia. Quin horror, una cosa així! Jo no em puc estar de pensar que deu haver estat un accident d’una mena o altra. A en Roger li agradava tant remenar antiguitats i peces curioses! La mà li devia relliscar, o alguna cosa per l’estil.

Aquesta teoria va ser rebuda amb un silenci cortès. Vaig veure que en Poirot s’adreçava a l’advocat i li parlava en veu baixa. Després es van separar una mica de nosaltres i es van situar prop d’una finestra. Jo m’hi vaig atansar, però després vaig vacil·lar.

—Potser em fico on no em demanen —vaig dir.

—I ara! —va exclamar en Poirot cordialment—. Vostè i jo, monsieur le docteur, investiguem aquest afer conjuntament. Sense vostè em sentiria perdut. Jo volia aconseguir una mica d’informació del bo d’en Hammond.

—Haig d’entendre que actua en nom del capità Ralph Paton? —va dir l’advocat, amb cautela.

En Poirot va fer que no amb el cap.

—No. Actuo en nom dels interessos de la justícia. Miss Ackroyd m’ha demanat que investigui la mort del seu oncle.

En Hammond va semblar lleugerament sorprès.

—No puc creure seriosament que el capità Paton tingui cap relació amb aquest crim —va dir—. Per consistents que puguin ser les proves circumstancials contra ell. El sol fet que tingués greus problemes de diners…

—Tenia greus problemes de diners? —l’interrompé en Poirot ràpidament.

L’advocat va arronsar les espatlles.

—Era una malaltia crònica, això, en el capità Paton —va dir, sec—. Els diners li fugien de les mans com l’aigua. Constantment havia de recórrer al seu padrastre.

—Ho havia fet, darrerament? Durant aquest últim any, per exemple?

—No l’hi puc dir. Mister Ackroyd no me’n va parlar.

—Ho comprenc. Mister Hammond, tinc entès que vostè coneix les disposicions testamentàries de mister Ackroyd, no és així?

—De fet, es pot dir que això és el que m’ha portat aquí, avui.

—Llavors, tenint en compte que actuo per encàrrec de miss Ackroyd, tindria cap inconvenient a confiar-me els termes d’aquest testament?

—Són molt senzills. Prescindint de la fraseologia legal, i després d’estipular certs llegats i deixes…

—Com ara…? —l’interrompé en Poirot.

En Hammond va semblar una mica sorprès.

—Mil lliures a miss Russell, la seva majordoma; cinquanta lliures a la cuinera, Emma Cooper; cinc-centes lliures al seu secretari, mister Geoffrey Raymond. Després a diversos hospitals…

En Poirot va alçar una mà.

—Les deixes a beneficència no m’interessen.

—D’acord. Un vitalici per mistress Cecil Ackroyd, equivalent a les rendes que produeixi un capital de deu mil lliures en accions. Miss Flora Ackroyd hereta vint mil lliures. I la resta, incloent-hi aquesta finca i les accions de l’empresa Ackroyd i Fill, al seu fill adoptiu, Ralph Paton.

—Mister Ackroyd posseïa una gran fortuna?

—Una fortuna immensa. El capità Paton serà un jove riquíssim.

Va seguir un silenci. En Poirot i l’advocat es van mirar.

—Mister Hammond… —La veu gemegosa de mistress Ackroyd arribava des de la llar de foc.

L’advocat va acudir a la crida. En Poirot em va agafar pel braç i m’acarà a la finestra.

—Miri aquests lliris —va remarcar en veu bastant alta—. Són realment magnífics, oi? Fan molt d’efecte, trobo. —Alhora vaig sentir la pressió de la seva mà en el meu braç, i l’homenet afegí, en veu baixa—: De debò vol ajudar-me? Prendre part en aquesta investigació?

—I tant —vaig dir, amb interès—. Res no em podria agradar més. No teniu idea de com és, d’ensopida, la vida que porto. Mai no faig res que surti del corrent.

—Bé, llavors serem col·legues. Sospito que el major Blunt no trigarà a agregar-se’ns. Em sembla que no s’hi troba gens bé, amb l’excel·lent mistress Ackroyd. Doncs bé: hi ha algunes coses que voldria saber… però no voldria demostrar que m’interessa saber-les. Comprèn? De manera que li encarrego a vostè de formular les preguntes pertinents.

—Quines preguntes vol que formuli? —vaig demanar, amb certa aprensió.

—Vull que introdueixi en la conversa el nom de mistress Ferrars.

—Sí?

—Esmenti-la d’una manera ben natural. Pregunti-li si era aquí, ell, quan va morir el seu marit. Ja sap què vull dir. I mentre contesta, miri’l a la cara, dissimuladament. C’est compris?

No vam poder dir res més perquè en aquell moment, tal com en Poirot havia profetitzat, en Blunt es va separar dels altres, de la seva manera brusca habitual, i se’ns atansà.

Jo vaig suggerir de sortir a la terrassa, i ell va dir que sí. En Poirot no ens va seguir.

Em vaig deturar a contemplar una rosa tardana.

—Com canvien les coses, en un dia, a vegades! —vaig remarcar—. Recordo que dimecres vaig ser aquí, passejant amunt i avall per aquesta mateixa terrassa. L’Ackroyd era amb mi, ple de vida. I ara, tres dies més tard, Roger Ackroyd és mort, pobre xicot, mistress Ferrars és morta… La coneixia, oi? És clar que la devia conèixer.

En Blunt va fer que sí amb el cap.

—La va arribar a veure durant la seva estada d’ara, aquí?

—Vaig anar a fer-li una visita amb l’Ackroyd. Dimarts passat, em penso. Una dona fascinadora… però una mica estranya. Era… era difícil d’endevinar què pensava.

Vaig mirar-li els ulls grisos, a fons. No hi havia res de particular, amb tota seguretat. Vaig seguir:

—Suposo que ja l’havia conegut abans.

—La darrera vegada que vaig ser aquí, ella i el seu marit acabaven d’instal·lar-se en el poble. —Va fer una pausa breu i després afegí—: És curiós, però mistress Ferrars havia sofert un gran canvi, de llavors ençà.

—En… en quin sentit? —vaig preguntar.

—Semblava deu anys més vella.

—Era aquí, vostè, quan el seu marit va morir? —vaig preguntar, procurant que la meva pregunta semblés ben bé casual.

—No. Pel que he sentit dir, va ser una bona sort per a ella. Potser resulta poc caritatiu dir-ho, però és la veritat.

Vaig fer que sí amb el cap.

—Ashley Ferrars no era, certament, un marit gaire recomanable —vaig dir, amb cautela.

—Un bergant, tinc entès —va dir en Blunt.

—No —vaig fer—, només un home que tenia massa diners.

—Ah, els diners! De tots els mals del món, en tenen la culpa els diners… o la manca de diners.

—I a vostè, li n’han sobrat o li n’han mancat? —vaig preguntar.

—En tinc prou per al que desitjo. Jo sóc dels afortunats, en això.

—Ben cert.

—De fet, en aquests moments no vaig gaire bé. Fa un any vaig cobrar un llegat, em vaig deixar convèncer com un babau i el vaig invertir en un negoci ruïnós.

Vaig compadir-lo, i li vaig explicar el meu cas, tan semblant. Després va sonar el gong i tots vam anar a dinar. En Poirot m’agafà una mica a part.

—Eh bien?

—No té res a amagar —vaig dir—. N’estic segur.

—No res de… misteriós?

—Fa un any va cobrar un llegat —vaig dir—. Però, per què no? Per què no havia de cobrar-lo? Juraria que l’home està perfectament en regla.

—Indubtablement, indubtablement —va dir en Poirot, calmant-me—. Ja ho crec.

Em parlava com ho hauria fet a una criatura difícil.

Vam passar tots al menjador. Semblava impossible que no haguessin passat ni vint-i-quatre hores des que jo hi havia sopat amb l’Ackroyd.

Havent dinat, mistress Ackroyd em va agafar pel seu compte i en va fer seure en un sofà, amb ella.

—No puc evitar de sentir-me una mica ferida —va murmurar, traient-se un mocador que, evidentment, no era de la mena adequada per plorar—. Ferida, vull dir, per la manca de confiança d’en Roger en mi. Aquestes vint mil lliures havia d’haver-me-les deixades a mi, i no a la Flora. Es pot tenir plena confiança que una mare sabrà defensar els interessos de la seva filla, oi? Doncs bé, d’això que ha fet en Roger jo en dic una falta de confiança.

—Vostè oblida, mistress Ackroyd —vaig dir—, que la Flora era neboda carnal de l’Ackroyd, parenta consanguínia. Hauria estat molt diferent si vostè, en lloc de ser la seva cunyada, hagués estat germana seva.

—Com a vídua del pobre Cecil, trobo que hauria hagut de tenir en compte els meus sentiments —va dir la dona, tocant-se prudentment les pestanyes amb el mocador—. Però en Roger va ser sempre molt peculiar, per no dir mesquí, en matèria de diners. Tant per a la Flora com per a mi ha estat una posició d’allò més difícil. En Roger no passava cap assignació a la pobra criatura. Pagava les seves factures, comprèn? Però no sense regatejar, i preguntant sempre per què necessitava tantes foteses. Molt propi d’un home! Però… ara no recordo què anava a dir. Ah, sí, mai no vam tenir ni un penic que fos nostre, comprèn? I la Flora ho acusava, això; sí, la veritat és que li dolia molt. Tot i que estimava molt el seu oncle, és clar. Però qualsevol noia ho hauria sentit igualment. Sí, la veritat és que en Roger tenia unes idees molt estranyes pel que feia als diners. Ni tan sols no va voler comprar tovalloles noves, tot i que jo deia que les velles eren plenes de forats. I després —va continuar mistress Ackroyd, amb un salt molt característic de la seva manera de conversar—, en canvi, deixa tots aquells diners, mil lliures, imagini’s, mil lliures, a… aquesta dona.

—Quina dona?

—La Russell, vull dir. És una dona molt estranya, i jo sempre ho he dit. Però en Roger no volia sentir-ne dir mal. Deia que era una dona amb un caràcter molt fort, i que l’admirava i la respectava. Sempre parlava de la seva rectitud i independència i… valor moral. Jo trobo que hi ha una mena de cosa equívoca, en ella. És evident que va fer tots els possibles per casar-se amb en Roger. Però jo aviat vaig tallar els seus intents. Sempre m’ha odiat, la Russell. Naturalment. Com que la veia venir!

Vaig començar a preguntar-me si no hi hauria manera de tallar l’eloqüència de mistress Ackroyd i allunyar-me’n.

En Hammond me n’oferí l’oportunitat quan es va atansar a acomiadar-se. Jo la vaig aprofitar i em vaig aixecar de seguida.

—Quant a la investigació oficial, mistress Ackroyd —li vaig dir—, on s’estima més que s’efectuï? Aquí o a Three Boards?

Mistress Ackroyd em va mirar bocabadada.

—La investigació oficial? —va preguntar, convertida en la viva estampa de la consternació—. Però… no em digui que pretenen fer una investigació oficial!

En Hammond va deixar anar una tosseta seca i va murmurar:

—És inevitable. En aquestes circumstàncies.

I les dues frases van sonar com dos breus lladrucs.

—Però estic segura que el doctor Sheppard pot aconseguir…

—Els meus poders de persuasió tenen un límit —vaig dir, sec.

—Si la mort va ser un accident…

—En Roger va ser assassinat, mistress Ackroyd —vaig dir amb brusquedat.

La dona va llançar un gemec.

—La teoria d’un accident no s’aguanta per enlloc.

Mistress Ackroyd em va mirar, desesperada. Jo em sentia irritat contra allò que interpretava com una estúpida por a les incomoditats que li esperaven.

—Si hi ha una investigació oficial… no m’obligaran pas a contestar interrogatoris i coses així, oi? —va preguntar mistress Ackroyd.

—No l’hi puc assegurar —vaig dir—. Suposo que mister Raymond s’ocuparà de tot. Ell coneix tots els detalls de l’afer i pot identificar perfectament el cadàver.

L’advocat assentí, amb una lleugera inclinació.

—Em penso que no ha de témer res, mistress Ackroyd —va dir—. Procuraran estalviar-li tot el que pugui ser desagradable. Quant a la qüestió dels diners, no li fa falta res? —va continuar. I, de seguida, veient que la dona el mirava sense entendre’l, va acabar—: Vull dir si tenen diners a mà. En efectiu. Si no, jo els puc avançar tot el que necessitin.

—Em penso que no caldrà —va dir en Raymond, que era allà mateix—. Mister Ackroyd va cobrar un taló de cent lliures, ahir.

—Cent lliures?

—Sí. Per a sous i altres despeses que s’havien de pagar avui. Fins ara la quantitat segueix intacta.

—On són aquests diners? En el seu escriptori?

—No. Sempre guardava els diners en efectiu en el seu dormitori. Concretament, en una vella capsa de colls de camisa. Quina pensada, oi?

—Em penso —va dir l’advocat— que valdrà més que comprovem si els diners hi són, abans no me’n vagi jo.

—D’acord —va dir el secretari—. Ara mateix hi pujo… Ah, no hi pensava. La porta està tancada amb clau.

En Parker ens va informar que l’inspector Raglan es trobava a l’habitació de la majordoma, fent-li unes quantes preguntes suplementàries. Pocs minuts després, l’inspector es va afegir al grup del vestíbul, portant la clau. Va obrir la porta i, després de passar el petit vestíbul, vam pujar per l’escala interior. Al capdamunt, la porta del dormitori de l’Ackroyd estava oberta. A dins, l’habitació era a les fosques, amb les cortines tirades i el llit a punt, tal com devia estar la nit de la vigília. L’inspector va obrir les cortines per deixar entrar la claror del sol, i Geoffrey Raymond es va atansar a l’escriptori de palissandre i n’obrí el calaix de dalt.

—Guardava els diners aquí, en un calaix, sense tancar-lo amb clau? És ben curiós —va dir l’inspector.

El secretari envermellí lleugerament.

—Mister Ackroyd confiava absolutament en l’honradesa de tots els seus servidors —va dir, una mica sufocat.

—Oh, sí, naturalment —s’apressà a dir l’inspector.

En Raymond va treure del fons del calaix un estoig rodó, dels que serveixen per guardar colls de camisa, el va obrir i en va retirar una cartera que semblava molt plena.

—Els diners són aquí —va dir, traient-ne un bon feix de bitllets—. Trobarà les cent lliures intactes, perquè mister Ackroyd les va ficar en l’estoig dels colls davant meu anit, quan es vestia per al sopar, i, naturalment, ningú no ha tocat els diners des d’aquell moment.

En Hammond va agafar el feix de bitllets de les seves mans i els comptà. Després alçà els ulls vivament.

—Cent lliures, diu? Aquí només n’hi ha seixanta.

En Raymond el va mirar amb els ulls ben oberts.

—No pot ser —va cridar, saltant cap endavant.

Va arrabassar els bitllets de les mans de l’advocat, i els va comptar en veu alta.

En Hammond tenia raó. El total pujava seixanta lliures.

—Però… no ho entenc —va exclamar el secretari, desorientat.

En Poirot va formular una pregunta:

—Vostè va veure com mister Ackroyd guardava aquests diners, anit, quan es vestia per baixar a sopar, oi? Està segur que no havia efectuat cap pagament, encara?

—Del tot. Fins i tot recordo que va dir: «No vull portar al damunt cent lliures, per baixar a sopar. Fan massa embalum».

—Llavors la cosa és ben clara —va remarcar en Poirot—. O bé anit va pagar aquestes quaranta lliures a algú, o bé les han robat.

—El problema és aquest, en resum —va dir l’inspector. Llavors s’adreçà a mistress Ackroyd—. Quin dels servents de la casa podia haver pujat aquí, ahir al vespre?

—Suposo que la cambrera devia venir a fer la gira del llit.

—Qui és la cambrera? Què en saben, vostès?

—No fa gaire temps que és a la casa —va dir mistress Ackroyd—. Però es una noia de poble educada i força agradable.

—Opino que convindria aclarir aquest assumpte de seguida —va dir l’inspector—. Si mister Ackroyd es va desprendre personalment d’aquests diners, la cosa pot tenir relació amb el crim. Quant als altres servents de la casa, no hi ha cap sospita?

—Oh, no.

—Fins ara no havia mancat mai res?

—No.

—No n’hi ha cap que estigui a punt d’anar-se’n de la casa o cosa semblant?

—La cambrera principal se’n va.

—Quan?

—Em penso que es va acomiadar ahir.

—L’hi va comunicar a vostè mateixa?

—Oh, no. Jo no m’ocupo del servei. Miss Russell porta tots els afers de la casa.

L’inspector es va quedar reflexionant un parell de minuts. Després, amb un cop de cap, va dir:

—Em penso que valdrà més que parli amb miss Russell, i també amb aquesta noia, la Dale.

En Poirot i jo el vam acompanyar a l’habitació de la majordoma. Miss Russell ens va rebre amb la seva serenitat habitual.

—Elsie Dale fa cinc mesos que treballa a Fernly. És una noia molt agradable, complidora i absolutament honrada. Bones referències. La darrera persona que seria capaç de quedar-se res que no fos seu.

—I la cambrera principal?

—També és una noia excel·lent. Molt pacífica i força distingida. I molt treballadora, a més.

—Llavors, per què se’n va? —va preguntar l’inspector.

La senyoreta Russell es va mossegar els llavis.

—No va ser cosa meva. Tinc entès que mister Ackroyd la va renyar ahir a la tarda. La noia es cuidava d’arranjar-li el despatx, i sembla que va desordenar uns documents que hi havia damunt la taula. Mister Ackroyd s’enfadà molt, i ella s’acomiadà. Almenys això és el que he entès pel que ella em va dir. Però potser valdrà més que hi parli vostè directament.

L’inspector va assentir. Jo ja m’havia fixat en la noia, que era al menjador mentre dinàvem. Alta, amb una cabellera bruna molt abundosa, pentinada amb una trossa a la nuca, i amb uns ulls grisos i serens.

La noia va venir, cridada per la majordoma i es va quedar dreta davant nostre, mirant-nos amb aquells mateixos ulls grisos, de fit a fit.

—Úrsula Bourne? —va preguntar l’inspector.

—Per servir-lo.

—Tinc entès que deixa la casa.

—Sí, senyor.

—Per què?

—Vaig desordenar uns documents de la taula de mister Ackroyd, que s’enfadà molt per aquest motiu, i llavors vaig dir que valia més que me n’anés de la casa. I ell va dir que ho fes com més aviat millor.

—Va pujar per alguna cosa a l’habitació de mister Ackroyd, anit? Per fer neteja, per exemple?

—No, senyor. Això és feina de l’Elsie. Jo no m’he acostat mai per aquesta banda de la casa.

—Haig d’advertir-li, senyoreta, que ha desaparegut de l’habitació de mister Ackroyd una forta suma de diners.

A l’últim la vaig veure reaccionar. Una onada de vermellor li pujà a les galtes.

—Jo no sé res d’aquests diners. Si es pensa que me’ls vaig quedar jo i que per això mister Ackroyd em va acomiadar, s’equivoca.

—Jo no l’acuso pas d’haver-se’ls quedat, Úrsula —va dir l’inspector—. No s’exalti tan aviat.

La noia el va mirar amb fredor.

—Pot escorcollar les meves coses, si vol —va dir despectivament—. Però no hi trobarà res.

En Poirot va intervenir sobtadament.

—Va ser ahir a la tarda quan mister Ackroyd l’acomiadà… o es va acomiadar vostè, oi? —va preguntar.

La noia va fer que sí amb el cap.

—Quant va durar l’entrevista?

—L’entrevista?

—Sí, la conversa entre vostè i mister Ackroyd a l’estudi.

—Doncs… no ho sé.

—Vint minuts? Mitja hora?

—Una cosa així.

—No més?

—Més de mitja hora? No, segur que no.

—Gràcies, mademoiselle.

Vaig mirar-lo amb curiositat. Estava arranjant uns objectes damunt la taula, ordenant-los amb precisió. Els ulls li lluïen.

—Bé, res més —va fer l’inspector.

Úrsula Bourne es va retirar. L’inspector es va dirigir a miss Russell.

—Quant temps fa que és a la casa? Té còpia de les referències que li va dur quan va ingressar?

Sense contestar la primera pregunta, miss Russell es va atansar a l’escriptori, va obrir un dels calaixos i en va treure un feix de cartes unides amb un clip. En trià una i l’allargà a l’inspector.

—Hmmm… —va fer aquest—. Sembla perfecte. Mistress Richard Folliott, de Marby Grange. Qui és aquesta senyora?

—Gent del comtat. Una bona família —va dir miss Russell.

—Bé —va dir l’inspector, tornant-li la carta—. A veure, ara, aquesta altra noia, Elsie Dale.

Elsie Dale era una noia alta i rossa, amb una cara agradable però més aviat estúpida. Contestà les nostres preguntes fàcilment, i es va mostrar molt preocupada i disgustada per la desaparició dels diners.

—No crec que hagi estat ella —va observar l’inspector, després d’acomiadar-la—. I en Parker?

Miss Russell es mossegà els llavis i no va contestar.

—Aquest home no m’acaba de fer el pes —va continuar l’inspector, reflexivament—. El mal és que no veig quan podia fer-ho. Després de sopar va estar molt enfeinat servint el cafè, i té magnifiques coartades per a tota la nit. Ho sé perquè m’hi he fixat de manera especial. Bé, moltes gràcies, miss Russell. De moment, ho deixarem córrer. És molt probable que el mateix mister Ackroyd fes algun pagament amb aquests diners.

La majordoma ens acomiadà amb un «bona tarda» molt sec, i vam sortir de la seva habitació.

Jo vaig deixar la casa juntament amb en Poirot.

—Em pregunto —vaig dir, trencant el silenci— quina mena de documents devien ser els que aquella noia va desordenar, perquè l’Ackroyd s’enfadés tant. No podria ser que tinguessin alguna cosa a veure amb el misteri?

—El secretari diu que a la taula no hi havia cap document especialment important —va dir en Poirot, amb calma.

—Sí, però…

I em vaig interrompre.

—Li estranya que l’Ackroyd s’irrités tant per una cosa tan trivial?

—Sí, és clar —vaig reconèixer—, no sabem quina mena de documents eren. Però en Raymond ha dit…

—Deixem estar mister Raymond, per un moment. Què li ha semblat la noia?

—Quina noia? La cambrera principal?

—Sí. Úrsula Bourne.

—Sembla una bona noia —vaig dir, vacil·lant.

En Poirot va repetir les meves paraules però mentre jo havia destacat especialment la tercera paraula, ell posà tota la força en la primera.

—Sembla… una bona noia… sí.

Després, al cap d’un minut de silenci, es va treure una cosa de la butxaca i me l’allargà.

—Tingui, amic meu. Li ensenyaré una cosa. Miri aquí.

El paper que m’havia allargat era el que havia escrit l’inspector i havia donat a en Poirot aquell matí. Seguint la direcció del seu índex, vaig veure una creueta marcada amb llapis, al costat del nom d’Úrsula Bourne.

—Potser en aquell moment no s’hi ha fixat, amic meu, però hi havia una persona, en aquesta llista, la coartada de la qual no tenia cap mena de confirmació: Úrsula Bourne.

—No pensa pas…?

—Doctor Sheppard, jo m’atreveixo a pensar-ho tot. Úrsula Bourne pot haver matat mister Ackroyd, però confesso que no veig cap motiu per què ho fes. I vostè?

Em va mirar durament, tan durament que em vaig sentir incòmode.

—I vostè? —insistí el detectiu.

—No, cap ni un —vaig dir amb fermesa.

La duresa li va desaparèixer dels ulls. Arrugà el front i va murmurar, per a ell mateix:

—Com que el xantatgista era un home, d’això es dedueix que aquesta noia no pot haver estat l’autora del xantatge, i, per tant…

Vaig tossir una mica.

—Respecte d’això… —vaig començar, vacil·lant.

En Poirot es va girar en rodó, per mirar-me.

—Què? Què anava a dir?

—Res. Només que, parlant estrictament, mistress Ferrars en la seva carta esmentava una persona… No especificava que fos un home. Però l’Ackroyd i jo vam donar per fet que havia de ser un home.

En Poirot no semblava escoltar-me. Tornava a remugar alguna cosa per a ell mateix.

—Així, doncs, és possible, al capdavall… sí, certament, és possible; però llavors… Ah! Haig de tornar a ordenar els meus pensaments. Mètode, ordre! Mai no els he necessitat com aquesta vegada. Tot ha d’encaixar en el lloc que li correspon. Si no és així, senyal que vaig per mal camí.

S’interrompé i tornà a girar-se cap a mi.

—On és, Marby?

—A l’altra banda de Cranchester.

—Molt lluny?

—Uns vint quilòmetres, potser.

—S’hi podria arribar? Demà, per exemple?

—Demà? A veure, demà és diumenge. Sí, puc arreglar-me les coses per anar-hi. I què vol que hi faci, allà?

—Que vagi a veure mistress Folliott. Que esbrini tot el que pugui sobre Úrsula Bourne.

—Molt bé. Però… no em fa gaire gràcia, la veritat.

—No és el moment de posar dificultats. La vida d’un home depèn d’això.

—Pobre Ralph —vaig dir, sospirant—. Però creieu que és innocent, oi?

En Poirot em va mirar amb posat greu.

—Vol saber la veritat?

—Naturalment.

—Doncs, l’hi diré. Amic meu, tot condueix a fer-nos creure que és culpable.

—Com! —vaig exclamar.

En Poirot va fer que sí amb el cap.

—Sí, aquest estúpid inspector, perquè és estúpid, fa que tot vagi per aquest camí. Jo cerco la veritat… i la veritat em porta cada vegada a Ralph Paton. Motiu, ocasió, mitjans… Però no deixaré de regirar-ho tot abans de convèncer-me. Ho vaig prometre a mademoiselle Flora. I ella estava molt segura, la petita. Molt segura, certament.





CAPÍTOL XI


En Poirot fa una visita

Estava una mica nerviós quan vaig trucar el timbre de Marby Grange, l’endemà a la tarda. Em preguntava què esperava descobrir en Poirot. M’havia confiat la comesa a mi. Per què? Podia ser perquè, com en el cas del major Blunt, s’estimava més quedar en segon terme? Aquell desig, ben comprensible en el primer cas, em semblava completament injustificat en aquest.

Les meves reflexions van ser interrompudes quan se’m va acostar una elegant cambrera.

Sí, mistress Folliott era a casa. La cambrera em va fer passar a un saló espaiós. Tot esperant la senyora de la casa, vaig mirar el meu voltant, amb curiositat. Era una habitació gran i poc moblada, amb algunes peces de porcellana antiga de bona qualitat, diversos gravats de bon gust, i força cortines. Un saló molt propi d’una senyora, en tots els sentits de la paraula.

Estava mirant un Bartolozzi penjat a la paret, quan em vaig girar en sentir que mistress Folliott entrava. Era una dona alta, amb cabells foscos, mal arranjats, i tenia un somriure molt amable als llavis.

—Doctor Sheppard… —va dir, vacil·lant.

—Jo mateix, per servir-la —em vaig presentar—. Sento molt haver de molestar-la, però em calia certa informació sobre una cambrera que anteriorment havia estat en aquesta casa. Úrsula Bourne.

En sentir aquest nom, el somriure desaparegué dels seus llavis, i tota la cordialitat s’esvaní de la seva actitud general. Semblava inquieta i francament incòmoda.

—Úrsula Bourne? —va dir, vacil·lant.

—Sí —vaig fer—. Potser no recorda aquest nom?

—Oh, sí, és clar. El… el recordo perfectament.

—Tinc entès que va deixar de treballar aquí fa poc més d’un any, oi?

—Sí. Sí, això mateix. Exacte.

—I estava contenta d’ella, mentre la va tenir? Quant temps va treballar per a vostè?

—Oh, un any o dos… No me’n recordo exactament. És… és molt capaç. Estic segura que la trobarà completament satisfactòria. No sabia que deixés Fernly. No en tenia la menor idea.

—No pot dir-me’n res més, d’ella? —vaig preguntar.

—D’ella?

—Sí, d’on procedeix, qui era la seva família… totes aquestes coses, comprèn?

L’expressió glacial del rostre de mistress Folliott s’accentuà més encara.

—No en sé res en absolut.

—On va servir abans d’entrar a casa seva?

—Em temo molt que no me’n recordo.

Ara sonava un lleuger matís d’irritació sota el seu nerviosisme. Va tirar el cap enrere en un gest que m’era vagament familiar.

—És realment necessari fer totes aquestes preguntes?

—En absolut —vaig dir, fingint-me sorprès i amb un lleuger matís d’excusa en la meva actitud—. No se m’havia acudit de pensar que podia molestar-la haver de contestar-me. Ho sento infinitament.

La ira l’abandonà i va tornar a mostrar-se torbada.

—Oh, no, no és que em molesti. Li asseguro que no. Per què hauria de molestar-me? Només que m’ha estranyat, comprèn? Ho he trobat una mica estrany, i prou.

L’avantatge dels que exercim la meva professió és que generalment endevinem quan la gent ens menteix. Per l’actitud de mistress Folliott, hauria pogut assegurar que la molestava contestar les meves preguntes, que la molestava molt. Estava tota inquieta i incòmoda, i era evident que en el fons de tot allò hi havia algun misteri. La vaig jutjar com una dona que no estava gens avesada a enganyar la gent, i que per això se sentia terriblement violenta quan es veia obligada a fer-ho. Una criatura hauria pogut llegir-l’hi a la cara.

Però també es veia ben clar que no estava disposada a explicar-me res més. Fos quin fos el misteri que envoltava Úrsula Bourne, no l’esbrinaria a través de mistress Folliott.

Derrotat, vaig excusar-me un cop més per les molèsties, i, agafant el meu barret, vaig sortir de la casa.

Després vaig anar a visitar un parell de malalts, i vaig tornar a casa cap a les sis de la tarda. La Caroline estava asseguda davant els estris del te. I en la seva cara hi havia aquella expressió d’exultació reprimida que conec tan bé. En ella era un senyal inequívoc que o havia rebut o havia prodigat informació. Em vaig preguntar quina de les dues coses devia ser certa.

—He passat una tarda molt interessant —va dir la Caroline, quan em vaig deixar caure a la meva butaca i vaig estirar les cames en direcció a la dolça escalforeta de la llar de foc.

—Sí? —vaig dir—. Ha vingut a prendre el te mistress Gannet, potser?

Mistress Gannet és una de les nostres principals informadores.

—No, a veure si ho endevines —va fer la Caroline, d’allò més complaguda.

Vaig arriscar diversos noms, seguint mentalment la llista de tots els membres del servei d’informació de la Caroline. La meva germana acollia cada nom amb una negativa triomfal, movent el cap. A l’últim va haver de donar-me la informació ella mateixa.

—Monsieur Poirot! —va dir—. Què me’n dius?

Hauria pogut dir-ne moltes coses, però vaig tenir molt de compte a no dir-ne cap a la Caroline.

—Per què ha vingut? —vaig preguntar.

—Per veure’m, naturalment. Ha dit que, com sigui que coneixia tant el meu germà, esperava que li fos permès de fer amistat amb la seva encisadora germana… la teva encisadora germana, vull dir; ara m’he embolicat, però ja m’entens.

—I de què ha parlat? —vaig preguntar.

—M’ha explicat moltes coses d’ell i dels seus casos. Saps aquell príncep Paul de Mauritània, aquell que acaba de casar-se amb una ballarina?

—Sí, què?

—L’altre dia vaig llegir una notícia d’allò més interessant sobre aquesta dona, en els Retalls de Societat, on insinuaven que en realitat era una gran duquessa russa, una de les filles del tsar, que havia aconseguit fugir dels bolxevics. Bé, doncs sembla que monsieur Poirot aclarí un misteriós assassinat que amenaçava complicar-los tots dos. El príncep Paul li va quedar profundament agraït, no cal dir-ho.

—I li va regalar una agulla de corbata amb una maragda de la mida d’un ou de xamerlí? —vaig preguntar amb sarcasme.

—Ah, no m’ho ha dit, això. Per què?

—Tant se val —vaig fer—. Em pensava que és el que es feia sempre. Almenys això he llegit a les novel·les de detectius. El superdetectiu sempre té la casa plena de robins i maragdes i perles que li han regalat, agraïts, els seus clients reials.

—És molt interessant sentir explicar coses d’aquestes pels seus protagonistes —va dir la meva germana, complaguda.

Devia ser-ho… per a la Caroline. Jo no podia sinó admirar la traça d’Hercule Poirot, que havia sabut escollir tan encertadament el cas que més podia atreure una soltera madura que vivia en un poble petit.

—I no t’ha dit si la dansarina era realment una gran duquessa? —vaig preguntar.

—No estava autoritzat a revelar-ho —va dir la Caroline, molt convençuda.

Em vaig preguntar fins a quin punt en Poirot devia haver disfressat la veritat en la seva conversa amb la Caroline. Probablement, no li havia calgut, i s’havia limitat a insinuar coses amb les celles i les espatlles.

—I després de tot això —vaig observar—, suposo que estaves disposada a menjar directament de la seva mà, oi?

—No siguis ordinari, James. No sé pas d’on treus aquestes expressions tan vulgars.

—Probablement del meu únic lligam amb el món exterior: els meus pacients. Dissortadament en la meva clientela no figuren gaires prínceps reials ni interessants emigrés russos.

La Caroline es tirà amunt les ulleres per veure’m millor.

—Et veig molt picallós, James. Deu ser cosa del fetge. Potser que prenguis una píndola blava, aquesta nit.

Qualsevol que em veiés a casa meva mai no sospitaria que sóc doctor en medicina. La Caroline em substitueix, i recepta per a ella i per a mi.

—Deixa tranquil el meu fetge! —vaig fer, irritat—. Heu parlat de l’assassinat?

—És clar que sí, James. Si no es pot parlar d’altra cosa! He pogut informar monsieur Poirot de moltes coses. M’ha quedat molt agraït. Diu que tinc totes les qualitats del detectiu innat, i una intuïció psicològica de la natura humana realment extraordinària.

La Caroline estava ben bé com un gat a qui han atipat de crema de llet. Roncava positivament de satisfacció.

—Ha parlat molta estona de les petites cèl·lules grises del cervell i de les seves funcions. Diu que les seves són de primera qualitat.

—Estic segur que ho ha dit —vaig remarcar amargament—. Ben cert, la modèstia no figura entre les seves qualitats.

—M’agradaria que no parlessis així, James, com un horrible americà qualsevol. Monsieur Poirot considera molt important que en Ralph sigui trobat com més aviat millor, i m’ha induït a explicar-li tot el que en sabia. Diu que la seva desaparició produirà molt mal efecte en el moment de la investigació oficial.

—I què li has dit, tu?

—He estat d’acord amb ell —va dir la Caroline, donant-se importància—. I he pogut informar-lo de com comentava els fets, la gent.

—Caroline —vaig dir—, has explicat a monsieur Poirot el que vas sentir l’altre dia en el bosc?

—És clar que sí —va fer la Caroline, tota satisfeta.

Em vaig aixecar i vaig començar a passejar amunt i avall.

—Suposo que t’adones del que estàs fent —vaig dir-li, amb aspror—. Estàs posant una corda al coll de Ralph Paton amb la mateixa seguretat amb què estàs asseguda en aquesta cadira en aquest moment.

—En absolut —va dir la Caroline, sense alarmar-se gens—. El que m’ha sorprès és que no l’hi hagis explicat tu.

—He tingut molt de compte de no fer-ho —vaig dir—, justament perquè sento una gran simpatia per en Ralph.

—Jo també. Per això dic que estàs dient ximpleries. Jo no crec que en Ralph sigui l’assassí. Per tant, la veritat no el pot perjudicar, i crec que hem d’ajudar monsieur Poirot en tot el possible. Per exemple, és molt fàcil que la nit del crim en Ralph hagués sortit amb la mateixa noia, i, si és així, té una coartada perfecta.

—Si té una coartada perfecta —vaig replicar—, per què no es presenta i ho diu?

—Potser té por de comprometre la noia —va dir la Caroline, sense immutar-se—. Però si monsieur Poirot descobreix qui és ella i li fa veure que és el seu deure, potser la noia declararà els fets per iniciativa pròpia i deixarà en Ralph fora de tota sospita.

—Em sembla que has inventat una història romàntica de cap a peus —vaig dir—. Llegeixes massa novel·les dolentes, Caroline. Sempre t’ho he dit.

Vaig tornar a deixar-me caure a la meva butaca.

—T’ha preguntat alguna altra cosa, monsieur Poirot? —vaig voler esbrinar.

—Només m’ha preguntat quins pacients et van venir a veure aquell matí.

—Els pacients? —vaig preguntar, incrèdul.

—Sí, les visites del consultori. Quants i qui eren.

—I vols dir que has estat capaç de dir-l’hi? —vaig fer.

La Caroline és realment astoradora.

—Per què no? —va preguntar la meva germana, triomfal—. Des d’aquesta finestra veig perfectament l’entrada del teu consultori. I tinc una memòria excel·lent, James. Molt millor que la teva, si em permets dir-ho.

—No en dubto pas —vaig murmurar, maquinalment.

La meva germana va continuar endavant, tot comptant els noms amb els dits.

—Va venir la vella mistress Bennett, i aquell noi de la granja que té mal al dit, i la Dolly Grice perquè li traguessis una agulla que s’havia clavat al dit; i el majordom americà del transatlàntic. A veure… això són quatre. Sí, i el vell George Evans amb la seva úlcera. I finalment…

Va fer una pausa teatral.

—Qui més?

La Caroline va aconseguir crear un autèntic clímax, i va deixar anar la bomba amb una veu sibilant, ajudada pel gran nombre de «s» que hi havia en les dues paraules:

—Miss Russell!

Es va recolzar en el respatller de la butaca i em va mirar amb intenció; i quan la Caroline et mira amb intenció és impossible que no te n’adonis.

—No sé per què em mires així —vaig dir, fingint descaradament—. Per què no podia venir a consultar-me, miss Russell, si li feia mal el genoll?

—Mal el genoll! —va dir la Caroline—. Històries! Li feia tant de mal el genoll com a mi o a tu. El que ella volia era una altra cosa.

—Què? —vaig preguntar.

La Caroline va haver de confessar que no ho sabia.

—Però pots estar ben segur que això és el que volia saber… vull dir ell, monsieur Poirot. En aquesta dona hi ha alguna cosa d’equívoc, i ell ho sap.

—És justament el mateix que va observar mistress Ackroyd ahir —vaig dir—. Que en miss Russell hi ha un no sé què d’equívoc.

—Ah! —va dir la Caroline—. Mistress Ackroyd! Quina altra!

—Quina altra, què?

La Caroline es va negar a explicar-me les seves paraules. Es va limitar a remenar el cap diverses vegades, va plegar la mitja que estava fent i va pujar a posar-se la brusa de seda de color malva i el medalló d’or, que és la seva manera de vestir-se per al sopar.

Jo em vaig quedar mirant el foc i rumiant les paraules de la Caroline. El petit detectiu havia vingut a casa per aconseguir informació sobre miss Russell, tal com la Caroline deia, o era simplement la tortuosa imaginació de la meva germana la que ho interpretava tot d’acord amb les seves pròpies idees? Certament, en el comportament de miss Russell, aquell matí, no hi havia hagut res de sospitós. Almenys…

Vaig recordar la seva persistent conversa sobre el tema de les drogues… Després havia passat a parlar de les metzines i els casos d’emmetzinament. Tot plegat no era res. L’Ackroyd no havia mort emmetzinat. Però era ben curiós…

Vaig sentir la veu de la Caroline, lleugerament àcida, que em cridava des del capdamunt de l’escala.

—James, faràs tard al sopar.

Vaig posar una mica més de carbó a la llar i vaig pujar, obedient.

Convé, al preu que sigui, tenir pau a casa.





CAPÍTOL XII


Al voltant de la taula

Dilluns es va celebrar una reunió.

No em proposo explicar els procediments amb tot detall. Fer-ho equivaldria a repetir moltes coses que ja han estat dites. Per mutu acord amb la policia es van airejar molt poques coses. Jo vaig declarar sobre la causa de la mort de l’Ackroyd i l’hora probable en què s’havia produït. L’absència d’en Ralph va ser comentada pel coronel, però sense insistir-hi gaire.

Després, en Poirot i jo vam parlar una estona amb l’inspector Raglan, que estava molt preocupat.

—Mala cosa, monsieur Poirot —va dir—. Jo procuro veure les coses clares i amb justícia. Sóc d’aquí, i he vist el capità Paton moltes vegades a Cranchester. No tinc cap interès que ell sigui el culpable… però les coses es presenten malament, ho vulguem o no. Si és innocent, per què fuig? Tenim proves contra ell, però és possible que aquestes proves puguin ser refutades amb una bona explicació. Si és així, per què no ve a explicar-se?

Darrere les paraules de l’inspector hi havia molt més que jo no sabia en aquell moment. La descripció física d’en Ralph havia estat enviada a tots els ports i estacions de ferrocarril d’Anglaterra. Tota la policia estava advertida. La seva casa a la ciutat era vigilada, així com tots els llocs que se sabia que freqüentava. Amb un cordó de vigilància tan complet semblava impossible que en Ralph pogués escapar-se de ser detingut. No portava equipatge, i, que se sabés, no tenia diners.

—No he pogut trobar ningú que el veiés aquella nit a l’estació —va continuar l’inspector—. Però és ben conegut, aquí, i cal suposar que algú s’hauria adonat de la seva presència. Tampoc no s’ha rebut cap notícia de Liverpool.

—Creieu que se n’ha anat a Liverpool? —va preguntar en Poirot.

—Seria el més lògic, oi? Aquella telefonada des de l’estació, tres minuts abans de la sortida de l’exprés de Liverpool… Això bé deu voler dir alguna cosa.

—Si no és que es proposava deliberadament donar-nos una pista falsa. Cosa que justificaria aquella telefonada misteriosa, justament.

—És una idea —va dir l’inspector, interessat—. Creu realment que aquesta és l’explicació de la telefonada?

—Amic meu —va dir en Poirot, molt seriós—, no ho sé. Però li diré una cosa. Jo crec que quan trobem l’explicació d’aquesta telefonada, trobarem l’explicació de l’assassinat.

—Recordo que ja ho va dir una altra vegada, això —vaig observar, mirant-lo amb curiositat.

En Poirot va fer que sí amb el cap.

—I sempre torno a pensar el mateix —va dir, seriosament.

—A mi em sembla que no té cap importància, doncs —vaig dir.

—Jo no diria tant —declarà l’inspector—. Però confesso que em penso que monsieur Poirot hi dóna una importància massa exclusiva. Tenim indicis millors que aquest. Les empremtes digitals a la daga, per exemple.

En Poirot es va tornar tot d’una marcadament estranger en la seva manera de fer, com li passava sovint quan s’excitava a propòsit d’alguna cosa.

—Monsieur l’inspecteur —va dir—, molt de compte amb el cul de… comment dire? El carrer estret que no porta enlloc.

L’inspector Raglan es va quedar mirant-lo, però jo vaig ser més ràpid.

—Vol dir un cul-de-sac? —vaig fer.

—Això mateix: el cul-de-sac que no porta enlloc. Això mateix pot passar amb aquestes empremtes digitals: que no portin enlloc.

—No veig per què —va dir l’oficial de policia—. Suposo que vol suggerir la possibilitat que siguin falsejades, oi? He llegit que això s’ha fet algunes vegades, però en tota la meva llarga experiència no m’hi he trobat mai. Crec que, falses o autèntiques, han de portar a algun lloc.

En Poirot es va limitar a arronsar les espatlles, obrint els braços i deixant-los caure altra vegada.

Després l’inspector ens va ensenyar diverses ampliacions fotogràfiques de les empremtes digitals, i va començar a posar-se tècnic parlant de les «corbes» i els «remolins».

—A veure —va dir, a l’últim, molest per l’actitud poc interessada d’en Poirot—, suposo que reconeixeu que aquestes empremtes digitals van ser fetes per algú que es trobava a la casa aquella nit, oi?

—Bien entendu —va dir en Poirot, fent que sí amb el cap.

—Bé, hem agafat les empremtes digitals de tota la gent de la casa, tota, des de la vella dama fins a l’ajudanta de la cuinera.

No crec que a mistress Ackroyd la divertís gaire sentir-se anomenar «la vella dama». Calculo que gasta una quantitat bastant respectable en productes de bellesa.

—Les de tothom —repetí l’inspector, nerviós.

—Fins i tot les meves —vaig dir, secament.

—Exacte. Doncs bé, cap de les impressions que hem aconseguit coincideix amb aquestes. Això ens deixa només dues possibilitats. Ralph Paton o el misteriós desconegut de qui ens va parlar el doctor. Quan arrepleguem aquests dos…

—Possiblement ja s’haurà perdut un temps valuosíssim —l’interrompé en Poirot.

—No l’acabo d’entendre, monsieur Poirot.

—Ha pres les empremtes digitals de tota la gent de la casa, diu —va murmurar en Poirot—. Està ben segur que em diu la veritat, en afirmar això, monsieur l’inspecteur?

—Del tot.

—Sense passar per alt ningú?

—Sense passar per alt ningú.

—Ni viu ni mort?

Per un moment l’inspector va semblar desorientat davant allò que va prendre per una observació de caire religiós. Després va reaccionar a poc a poc.

—Vol dir…?

—El mort, monsieur l’inspecteur.

L’inspector encara trigà un minut o dos a caure-hi.

—Suggereixo —va dir en Poirot, amb molta tranquil·litat— que les empremtes digitals de la daga poden ser les del mateix mister Ackroyd. És una cosa ben fàcil de comprovar. El seu cadàver encara és a la nostra disposició.

—Però, per què? Seria inútil. O és que suggereix la possibilitat d’un suïcidi, monsieur Poirot?

—Oh, no. La meva teoria és que l’assassí portava guants o la mà embolicada amb alguna cosa. Un cop clavada la daga, potser va agafar la mà de la seva víctima i la tancà a l’entorn del puny de la daga.

—Però, per què?

En Poirot va tornar a arronsar les espatlles.

—Per fer més confús un cas que ja ho és prou.

—Bé —va dir l’inspector—, ho faré mirar. Però, per començar, com se li ha acudit una cosa així?

—Se m’ha acudit quan ha tingut l’amabilitat d’ensenyar-me la daga i de fer-me fixar en les empremtes digitals. Jo no hi entenc gaire, de «corbes» i «remolins». Confesso francament la meva ignorància. Però se m’acudí que la posició de les empremtes era una mica estranya. Jo no hauria agafat la daga d’aquella manera, per clavar-la. Naturalment, amb la mà dreta tirada cap endarrere per damunt l’espatlla, hauria estat difícil de col·locar-la en la posició adequada.

L’inspector Raglan va mirar bocabadat l’homenet. En Poirot, fingint una gran indiferència, s’espolsà la màniga de l’americana.

—Bé —va dir l’inspector—, és una idea. Ho faré comprovar, però no s’ha de sentir decebut si no resulta tal com diu.

L’inspector va aconseguir donar al seu to un caient amable i gairebé protector. En Poirot el va mirar com s’allunyava. Després es girà cap a mi i em va fer l’ullet.

—Una altra vegada —va observar— aniré més amb compte amb el seu amour propre. I ara que ens hem quedat sols, què li semblaria, amic meu, una petita reunió de família?

La «petita reunió», com deia en Poirot, es va celebrar cosa de mitja hora més tard. Ens vam asseure al voltant de la taula del menjador de Fernly. En Poirot al cap de taula, com el president d’una junta d’accionistes. El servei no hi era, de manera que en total érem sis: Mistress Ackroyd, la Flora, el major Blunt, el jove Raymond, en Poirot i jo.

Quan vam ser-hi tots, en Poirot es va aixecar i ens va saludar amb una inclinació.

—Messieurs, mesdames, els he convocat aquí per a un fi determinat —va fer una pausa—. Per començar, vull fer un prec especial a mademoiselle.

—A mi? —va dir la Flora.

—Mademoiselle, vostè està promesa amb el capità Paton. Si algú gaudeix de la seva confiança ha de ser vostè. Jo li prego, amb tota l’ànima, que si sap on es troba, el convenci perquè es presenti. Només un moment —va dir, en veure que la Flora anava a parlar—; no digui res fins que ho hagi pensat bé. Mademoiselle, la posició del capità Paton cada dia resulta més perillosa. Si s’hagués presentat immediatament, per acusadors que fossin els fets, hauria tingut l’oportunitat d’explicar-los bé. Però aquest silenci, aquesta fugida, què poden significar? Només una cosa, evidentment: que se sap culpable. Mademoiselle, si vostè creu realment en la seva innocència, convenci’l perquè es presenti abans no sigui massa tard.

La Flora havia empal·lidit intensament.

—Massa tard! —repetí, en veu molt baixa.

En Poirot s’inclinà cap endavant, mirant-la.

—A veure, mademoiselle —va dir molt suaument—, és el papà Poirot qui l’hi pregunta, el vell papà Poirot que sap tantes coses i té tanta experiència. No intento fer-la caure en una trampa, mademoiselle. No vol confiar en mi i dir-me on s’amaga Ralph Paton?

La noia es va aixecar i es va quedar dreta, mirant-lo.

—Monsieur Poirot —va dir amb la veu molt clara—, li juro solemnement que no tinc ni idea d’on és en Ralph, i que ni l’he vist ni n’he sabut res ni el dia de… del crim, ni des de llavors.

I es va tornar a asseure. En Poirot la va mirar en silenci i després clavà un cop brusc damunt la taula.

—Bien! La cosa és així, doncs —va dir. I el seu rostre s’endurí—. Ara apel·lo a les altres persones que seuen al voltant d’aquesta taula: Mistress Ackroyd, el major Blunt, el doctor Sheppard i mister Raymond. Tots vostès són amics íntims de l’home que ha desaparegut. Si saben on s’amaga Ralph Paton, parlin.

Es va fer un llarg silenci. En Poirot ens va mirar a tots, un per un.

—Els ho prego —va dir en veu baixa—. Parlin.

Però va continuar el silenci, fins que mistress Ackroyd el va trencar.

—Jo només vull dir —va observar amb veu gemegosa— que l’absència d’en Ralph és molt estranya, estranyíssima, certament. No presentar-se en uns moments com aquests! Sembla com si hi hagués alguna cosa amagada darrere de tot plegat, comprenen? I no puc evitar de pensar, estimada Flora, que va ser una gran sort que el vostre prometatge no fos anunciat oficialment.

—Mamà! —va exclamar la Flora, irada.

—La Providència —va declarar mistress Ackroyd—. Sempre he tingut una gran fe en la Providència, la divinitat que dóna forma als nostres extrems, com diu el bellíssim vers de Shakespeare.

—Suposo que no fa directament responsable el Totpoderós dels turmells massa gruixuts, oi mistress Ackroyd? —va preguntar Geoffrey Raymond.

I la seva rialla irresponsable va ressonar en el menjador. Suposo que ho havia dit per afluixar la tensió de la reunió, però mistress Ackroyd li va clavar una mirada de retret i es va treure el mocador.

—La Flora s’ha estalviat una terrible notorietat, molt desagradable. No és que pensi, ni un moment, que el nostre estimat Ralph tingui res a veure amb la mort del pobre Roger. No, no ho crec. Però jo tinc un cor massa confiat; sempre l’hi he tingut, des de petita. I odio haver de creure el pitjor de les persones. Però, és clar, hem de recordar que en Ralph es va trobar en diversos bombardeigs, quan era noi. Els resultats a vegades no es fan evidents fins molt temps després, diuen. Les persones no són responsables de les seves accions, en absolut. Perden el control, comprenen? I no poden fer-hi res.

—Mamà —va exclamar la Flora—, tu no creus que en Ralph ho hagi fet, oi?

—Apa, mistress Ackroyd —va dir en Blunt.

—Jo no sé què pensar —va dir mistress Ackroyd, amb la cara plena de llàgrimes—. Tot això em trasbalsa. Em pregunto què seria de l’herència si en Ralph resultés culpable.

En Raymond va apartar la seva cadira de la taula, amb violència. El major Blunt romania silenciós i immòbil, mirant-la pensarosament.

—Una mena de neurosi de guerra, comprenen? —seguia mistress Ackroyd, amb tossudesa—. I val a dir que en Roger el feia anar molt curt de diners… amb les millors intencions, naturalment. Ja veig que tots estan en contra meu, però jo trobo que és molt estrany que en Ralph no hagi fet acte de presència, i repeteixo que m’alegro molt que el prometatge de la Flora no hagi estat comunicat de manera oficial.

—Ho serà demà —va dir la Flora amb la veu molt clara.

—Flora! —va exclamar mistress Ackroyd astorada.

La Flora s’havia girat cap al secretari.

—Tingui la bondat d’enviar la notícia al Morning Post i al Times, mister Raymond.

—Si està segura que és assenyat fer-ho, mistress Ackroyd… —va contestar en Raymond amb gravetat.

La Flora es va girar d’una revolada cap a en Blunt.

—Vostè em comprèn, oi? —va dir—. Quina altra cosa puc fer? Tal com estan les coses, haig de posar-me al costat d’en Ralph. No ho comprèn?

La Flora el mirava intensament, i, després d’una llarga pausa, en Blunt va fer que sí amb el cap.

Mistress Ackroyd va esclatar en un torrent de protestes. La Flora es va mantenir impassible. Llavors en Raymond va prendre la paraula.

—Aprecio els seus motius, miss Ackroyd. Però no li sembla que es precipita una mica? Esperi un o dos dies.

—Demà —va dir la Flora, clarament—. No en trauràs res, mamà, de seguir així. Puc ser moltes coses, però no deslleial amb els meus amics.

—Monsieur Poirot —va demanar mistress Ackroyd, plorosa—, per què no diu alguna cosa?

—No hi ha res a dir —va intervenir en Blunt—. Miss Flora fa el que ha de fer. Jo la defensaré a peu i a cavall.

La Flora li va allargar la mà.

—Gràcies, major Blunt —va dir.

—Mademoiselle —va dir en Poirot—, em permet que aquest vell la feliciti pel seu coratge i la seva lleialtat? I no m’interpretarà malament si li demano… si li demano amb tota solemnitat que ajorni aquest anunci que diu per a dintre d’un parell de dies, almenys?

La Flora va vacil·lar.

—L’hi demano en defensa dels interessos de Ralph Paton tant com dels de vostè mateixa, mademoiselle. Veig que arruga el front. No comprèn com pot ser. Però jo li asseguro que és així. Pas de blagues. Vostè va posar aquest cas a les meves mans. No posi ara obstacles a la meva tasca.

La Flora va fer una pausa bastant llarga abans de contestar.

—No m’agrada —va dir, a l’últim—, però faré el que em demana.

I es va tornar a asseure a la taula.

—I ara, messieurs et mesdames —va dir en Poirot ràpidament—, seguiré amb el que anava a dir. Han de comprendre que em proposo arribar a la veritat. La veritat, per lletja que sigui en ella mateixa, és sempre curiosa, i sempre és bonic de córrer-hi al darrere. Tinc molts anys, i potser la meva capacitat no és la mateixa d’abans. —Aquí, evidentment, esperava protestes—. Probablement aquest serà el darrer cas en el qual intervindré. Però Hercule Poirot no pot acabar la seva carrera amb un fracàs. Messieurs et mesdames, els asseguro que em proposo arribar a saber. I que sabré, a despit de tots vostès.

Va pronunciar les darreres paraules provocativament, com si ens les tirés a la cara. Em penso que tots ens vam fer una mica enrere, excepte Geoffrey Raymond, que continuava de bon humor i impertorbable com sempre.

—Com vol dir, «a despit de tots nosaltres»? —va preguntar, alçant lleugerament les celles.

—Doncs… exactament així, monsieur. Cadascun dels que es troben en aquesta habitació m’amaga alguna cosa. —I va alçar la mà davant el feble murmuri de protesta que sorgí—. Sí, sí, sé molt bé el que em dic. Pot ser una cosa sense importància, trivial, que se suposa que no té res a veure amb el cas, però existeix. Cadascun de vostès té alguna cosa a amagar-me. A veure, tinc raó o no?

La mirada d’en Poirot, desafiadora, acusadora, va fer la volta a la taula. I totes les parpelles es van abaixar davant els seus ulls. També les meves.

—Aquesta és la resposta —va dir en Poirot, amb una curiosa rialla. I es va posar dret—. Apel·lo a tots vostès. Diguin-me la veritat. Tota la veritat. —Es va fer un silenci—. No vol parlar ningú?

Va tornar a deixar anar la mateixa rialla breu.

—C’est dommage —va dir.

I va sortir de l’habitació.





CAPÍTOL XIII


La ploma d’ànec

Aquella nit, a invitació d’en Poirot, vaig anar a casa seva després de sopar. La Caroline em va veure sortir amb evident recança. Em penso que li hauria agradat acompanyar-m’hi.

En Poirot em va rebre de manera hospitalària. Havia posat una ampolla de whisky irlandès —que detesto— damunt una tauleta, amb un sifó i un got. Per la seva banda, ell prenia xocolata calenta. Més tard vaig descobrir que era la seva beguda predilecta.

Em va preguntar, molt amable, per la meva germana, a la qual va definir com una dona summament interessant.

—Em temo que li va inflar el cap —vaig dir, sec—. Vull dir, diumenge a la tarda.

En Poirot, rient, em va fer l’ullet.

—Sempre m’agrada recórrer als experts —va remarcar obscurament.

Però es va negar a explicar el sentit de la seva observació.

—En tot cas, així va aconseguir assabentar-se de totes les enraonies locals —vaig dir—. Veritats i mentides.

—I una gran quantitat d’informació d’allò més valuosa —afegí en Poirot, en veu baixa.

—Per exemple…?

En Poirot remenà el cap.

—Per què no em va dir la veritat? —va contraatacar—. En un lloc com aquest, tot el que pugui fer Ralph Paton s’ha de saber tard o d’hora. Si la seva germana no arriba a passar pel bosc aquell dia, ho hauria fet qualsevol altre.

—Potser sí —vaig dir asprament—. I què me’n diu del seu interès pels meus pacients?

Em va tornar a picar l’ullet.

—Només per un d’ells, doctor. Només per un d’ells.

—L’últim? —vaig aventurar.

—Considero miss Russell un personatge d’allò més interessant —va dir, evasiu.

—Està d’acord amb la meva germana i amb mistress Ackroyd que hi ha alguna cosa equívoca, en aquesta dona? —li vaig preguntar.

—Ah, això diuen?

—No li’n va parlar, ahir a la tarda, la meva germana?

—C’est possible.

—I el bo del cas és que no en donen cap raó —vaig declarar.

—Les femmes —generalitzà en Poirot— són meravelloses! Inventen a l’atzar, i per miracle ho encerten. No és així, naturalment. Les dones observen, de manera subconscient, mil detallets, sense adonar-se que ho fan. El seu subconscient relaciona aquests detallets uns amb altres… i del resultat en diuen intuïció. Jo sóc molt entès en psicologia. Conec aquestes coses.

I inflà el pit, donant-se importància, tan ridículament, que em va ser difícil no esclafir a riure. Després va beure un glopet de xocolata i s’eixugà curosament el bigoti.

—M’agradaria que em digués —vaig esclatar— què en pensa, de tot plegat.

En Poirot va deixar la tassa.

—Li agradaria?

—Sí.

—Vostè ha vist el mateix que he vist jo. Les nostres idees haurien de coincidir.

—Temo que s’està mofant de mi —vaig dir, sec—. Naturalment, jo no tinc experiència en afers d’aquesta mena.

En Poirot em va somriure, comprensiu.

—Vostè és com l’infant que vol saber com funciona el motor. Vol veure l’afer, no com el veu el metge de la família, sinó amb els ulls del detectiu que ho sap tot i no es preocupa per ningú… per a qui tots són desconeguts i igualment sospitosos.

—Ho ha plantejat molt bé —vaig dir.

—Oi? I ara li faré una petita conferència o lliçó, com vulgui. La primera cosa és aconseguir una història clara del que va passar aquella nit… sempre tenint ben present que la persona que parla pot estar mentint.

Vaig alçar les celles.

—Una actitud molt desconfiada.

—Però necessària, l’hi asseguro, necessària. Després anem seguint: el doctor Sheppard surt de la casa a les nou menys deu. Com ho sé?

—Perquè jo l’hi vaig dir.

—Però podia no dir la veritat… o el rellotge pel qual es guiava podia anar malament. Però en Parker també diu que va sortir de la casa a les nou menys deu. De manera que acceptem l’afirmació i tirem endavant. A les nou es va topar amb un home… i aquí és on arribem al que anomenarem la «novel·la del misteriós foraster»… a fora mateix de la reixa d’entrada… Com puc saber-ho, jo?

—Jo l’hi vaig dir —vaig repetir, però en Poirot em va interrompre amb un gest d’impaciència.

—Ai, que està espès, aquesta nit, amic meu! Vostè sap que va ser així… però, com puc saber-ho, jo? Eh bien, li puc dir que el misteriós foraster no va ser una al·lucinació seva, perquè la cambrera de mistress Gannet el va trobar pocs minuts abans que vostè, i també a ella li va preguntar el camí de Fernly Park. Acceptem la seva presència, doncs, i podem estar segurs de dues coses respecte d’ell: que era foraster, i que fos quina fos la seva intenció en anar a Fernly, no ho portava gaire secret, ja que va preguntar dues vegades el camí.

—Sí —vaig dir—. Ho comprenc.

—M’he entestat a esbrinar més coses d’aquest home. Va entrar a beure alguna cosa a Three Boards, i he sabut, per la cambrera d’allà, que parlava amb accent americà i que esmentà que acabava d’arribar dels Estats Units. No ho va notar, vostè, si tenia accent americà?

—Sí, em penso que sí —vaig dir, al cap d’un minut o dos, durant els quals vaig fer un esforç per recordar—. Però molt poc, en tot cas.

—Précisément. També hi ha això, que vaig recollir a la glorieta, recorda?

I m’allargà una petita ploma. La vaig mirar amb curiositat. Després vaig recordar una cosa que havia llegit.

En Poirot, que m’estava sotjant, va fer que sí amb el cap.

—Sí, neu d’heroïna. Els addictes a les drogues porten una ploma com aquesta per ficar-se la droga nas amunt.

—Hidroclorit de diamorfina —vaig murmurar maquinalment.

—Aquest mètode d’emprar la droga és molt corrent a l’altra banda de l’oceà. Una altra prova, si ens calia, que l’home venia del Canadà o dels Estats Units.

—I què l’induí a escorcollar la glorieta? —vaig preguntar amb curiositat.

—El meu amic, l’inspector, donava per fet que qualsevol que emprés aquell caminal ho feia com a drecera per a anar a la casa, però de seguida que vaig veure la glorieta vaig comprendre que qualsevol que utilitzés la glorieta com a lloc per a una cita seguiria aquell mateix camí. Doncs bé, sembla provat que el foraster no va trucar ni a la porta principal ni a la de darrere. Llavors, és possible que algú de la casa sortís a reunir-se amb ell? En tot cas, on millor que en aquella glorieta? La vaig escorcollar amb l’esperança de trobar-hi algun indici. I n’hi vaig trobar dos: el tros de batista i la ploma.

—I el tros de batista? —vaig preguntar—. Què me’n diu?

En Poirot va alçar les celles.

—No fa servir les seves cèl·lules grises —va remarcar secament—. Això del tros de batista hauria de ser evident.

—No pas per a mi. —I vaig canviar de tema—. En tot cas —vaig dir—, aquest home va anar a la glorieta a trobar-s’hi amb algú. Qui podia ser?

—Aquesta és la qüestió, exactament —va dir en Poirot—. Recorda que mistress Ackroyd i la seva filla vivien al Canadà abans de venir aquí, oi?

—Això és el que volia dir, avui, quan les acusava d’amagar la veritat?

—És possible. I ara una altra cosa: què li va semblar la història de la cambrera principal?

—Quina història?

—La història del seu comiat. És possible que algú s’estigui mitja hora per acomiadar un servent? Era digna de crèdit la història d’aquests documents tan importants? I, recordi-ho, encara que ella digui que va ser a la seva habitació des de dos quarts de deu fins a les deu en punt, ningú no pot confirmar la seva declaració.

—Em desorienta —vaig dir.

—Doncs, per a mi cada vegada és més clar. Però digui’m ara el que en pensa, les seves teories.

Vaig treure’m un full de paper de la butxaca.

—He anotat de qualsevol manera uns quants suggeriments —vaig dir, en to d’excusa.

—Excel·lent, home! Veig que té mètode! A veure, llegeixi’m això.

Vaig començar a llegir, una mica torbat.

—Per començar, cal mirar-ho amb lògica…

—Exactament el mateix que solia dir el meu pobre Hastings —em va interrompre en Poirot—, només que no ho feia mai.

—Primer punt: Algú va sentir que mister Ackroyd parlava a dos quarts de deu.

»—Segon punt: En un moment determinat d’aquella nit, Ralph Paton va entrar per la finestra, tal com demostren les empremtes de les seves sabates.

»—Tercer punt: Aquella nit mister Ackroyd estava molt aprensiu, de manera que de ben segur només va deixar entrar una persona que coneixia prou bé.

»—Quart punt: La persona que es trobava amb mister Ackroyd a dos quarts de deu demanava diners. Sabem que Ralph Paton anava curt de diners.

»—Aquests quatre punts ens inclinen a pensar que la persona que es trobava amb mister Ackroyd a dos quarts de deu de la nit era Ralph Paton. Però sabem que mister Ackroyd era viu a tres quarts; per tant, no va ser en Ralph qui el va matar. En Ralph va deixar la finestra oberta. I, posteriorment, l’assassí va entrar per allí.

—I qui va ser l’assassí? —va preguntar en Poirot.

—El foraster americà. És possible que estigués d’acord amb en Parker i que en Parker sigui el xantatgista de mistress Ferrars. Suposant que fos així, és possible que en Parker sentís la nostra conversa prou per comprendre que se li acabava la bona vida; llavors podia avisar el seu còmplice i donar-li la daga per cometre el crim.

—És tota una teoria —va confessar en Poirot—. Decididament les seves cèl·lules funcionen. Però queden molts caps per lligar.

—Com ara…?

—La telefonada, la cadira enretirada…

—De debò li sembla important, tot això? —el vaig interrompre.

—Potser no —va reconèixer el meu amic—. Potser la van enretirar per pura casualitat i en Raymond o en Blunt la van tornar al seu lloc sense adonar-se’n, sota la forta impressió del moment. I encara queda la qüestió de les quaranta lliures.

—Que l’Ackroyd va donar a en Ralph —vaig suggerir—. És possible que s’hi repensés, després de la primera negativa.

—Encara falta explicar una altra cosa.

—Què?

—Per què en Blunt estava tan convençut que era en Raymond qui enraonava amb mister Ackroyd a dos quarts de deu?

—Ell mateix ens ho va explicar —vaig dir.

—Prou bé, l’hi sembla? Bé, deixem estar aquest punt. Digui’m, en canvi, per què ha desaparegut Ralph Paton.

—Això ja és més difícil —vaig dir, lentament—. Hauré de parlar com a metge. Es possible que en Ralph perdés el domini dels nervis. Si tot d’una va descobrir que el seu oncle havia estat assassinat pocs minuts després d’haver-lo deixat ell, i després d’una entrevista probablement agitada, és possible que s’espantés i fugís. D’altres han fet el mateix, vull dir això d’actuar com un culpable, tot i ser innocent.

—Sí, és veritat —va dir en Poirot—. Però no hem de perdre de vista una cosa.

—Ja sé què dirà, ara —vaig observar—: El motiu. Ralph Paton hereta una gran fortuna amb aquesta mort.

—Aquest és un dels motius —convingué en Poirot.

—Només un?

—Mais oui. Fixi’s que ens trobem encarats amb tres motius diferents. Algú, certament, va robar el sobre blau i el seu contingut. Heus aquí un altre motiu. Xantatge! És possible que Ralph Paton fos l’home que feia xantatge a mistress Ferrars. Recordeu que, pel que en Hammond sabia, en Ralph no havia demanat diners al seu oncle, darrerament. Sembla com si tragués diners d’alguna altra font. Després hi ha el fet que, segons vostè mateix, es trobava en un greu embolic, i podia témer que això arribés a orelles del seu oncle. I, finalment, hi ha el motiu que ha dit vostè ara mateix.

—Valga’m Déu! —vaig dir, astorat—, certament, les proves l’acusen.

—L’hi sembla? —va dir en Poirot—. Heus aquí el punt on no estem d’acord, vostè i jo. Tres motius… gairebé són massa. Em sento inclinat a creure que, malgrat tot, Ralph Paton és innocent.





CAPÍTOL XIV


Mistress Ackroyd

Després de la conversa d’aquella nit, que acabo de reproduir, em sembla que l’afer va entrar en una fase diferent. El conjunt de l’assumpte podria dividir-se en dues parts separades l’una de l’altra. Primera part: des de la mort de l’Ackroyd, divendres a la nit, fins al dilluns següent a la nit. És el relat directe de les coses que van passar, tal com van ser presentades a Hercule Poirot. Jo vaig estar al costat d’en Poirot tota l’estona. Veia el mateix que ell veia. Feia tots els possibles per endevinar-li els pensaments. Ara sé que en aquest intent vaig fracassar. Tot i que en Poirot em va ensenyar tots els seus descobriments, com ara l’aliança d’or, va retenir les impressions vitals i, tanmateix, lògiques que es formava. Com havia de saber més tard, aquesta tendència secretívola era característica en ell. Es permetia llançar suggerències, però mai no anava més enllà.

Com he dit, fins al dilluns a la nit, el meu relat dels fets hauria pogut ser el mateix que el d’en Poirot. Jo era el Watson d’aquell Sherlock. Però des del dilluns els nostres camins van divergir. En Poirot estava molt enfeinat pel seu compte. Jo em vaig assabentar del que feia, perquè a King’s Abbot t’assabentes de tot, però ell no se’m confià pas. I jo també tenia les meves pròpies preocupacions.

Si miro enrere, el que em crida més l’atenció és el caràcter fragmentat, deslligat, d’aquest període. Tothom va tenir la seva part en l’elucidació del misteri. Era com un trencaclosques gegantí al qual contribuïa cadascú amb la seva mica de coneixements o de descobertes. Però la seva tasca acabava allà. Només en en Poirot recau la glòria d’haver sabut encaixar totes aquelles peces en el lloc que els corresponia.

En aquell moment, alguns dels incidents em van semblar sense relleu ni importància. Va haver-hi, per exemple, la qüestió de les botes negres. Però això ve més tard… Per seguir els fets en ordre estrictament cronològic, haig de començar per explicar que mistress Ackroyd em va fer cridar.

Va enviar a buscar-me a primera hora de dimarts al matí, i com que la crida semblava urgent, hi vaig anar corrents, esperant que la trobaria in extremis.

La dona era al llit. Va ser la seva única concessió a l’etiqueta de la situació. Em va donar la seva mà ossuda, i em va invitar a seure en una cadira, al costat del llit.

—I, doncs, mistress Ackroyd —vaig dir—, què li passa?

Vaig adreçar-m’hi amb aquesta falsa animació que, pel que sembla, és el que la gent espera dels metges de capçalera.

—Estic desfeta —va dir mistress Ackroyd en veu molt feble—. Completament desfeta. És el cop de la mort del pobre Roger. Diuen que sovint aquestes coses no se senten al moment, sap? La reacció ve després.

És una llàstima que els metges es vegin privats, per causa de la seva professió, de dir moltes vegades el que pensen. Jo hauria donat qualsevol cosa per poder contestar: Comèdia!

En lloc de fer-ho, vaig receptar-li un tònic. Mistress Ackroyd acceptà el tònic. Així va semblar acabat el primer moviment del joc. Ni un moment no vaig pensar que m’havien enviat a buscar perquè posés remei a la prostració de mistress Ackroyd ocasionada per la mort del seu cunyat. Però mistress Ackroyd és totalment incapaç de seguir una línia recta, en res. Sempre arriba al seu objectiu per camins tortuosos. I jo no parava de preguntar-me per què devia haver-me enviat a buscar.

—Després aquella escena… d’ahir… —va continuar la meva pacient.

Va fer una pausa, com si esperés algun comentari meu.

—Quina escena?

—Oh, doctor, quina pregunta! Ho ha oblidat? Aquell horrible francès… o belga, o el que sigui, escridassant-nos com va fer! Això em trasbalsà del tot. Afegit a la mort d’en Roger!

—Ho sento molt, mistress Ackroyd —vaig dir.

—No sé pas què es proposava, fent-nos aquells crits. Sé massa bé quin és el meu deure per «somiar» a amagar alguna cosa. He donat a la policia tot l’ajut que m’ha estat possible.

Mistress Ackroyd va fer una pausa i jo vaig dir:

—És clar que sí. —Començava a besllumar de què anava, tot plegat.

—Ningú no pot dir que no he complert el meu deure —va continuar mistress Ackroyd—. Estic segura que l’inspector Raglan està completament satisfet. Per què ha de fer tants escarafalls, aquest petit estranger carregat de fums? I miri que n’és, de ridícul! És exactament el tipus de francès que surt a les revistes musicals. No comprenc per què la Flora va insistir a fer-lo intervenir en aquest cas. No m’ho va consultar pas. Senzillament, se’n va anar a trobar-lo per iniciativa pròpia. La Flora és massa independent. Jo sóc una dona mundana, i sóc la seva mare. Hauria hagut de demanar-me consell, abans.

Jo vaig escoltar tot això en silenci.

—Què pensa, aquest home? Això és el que jo voldria saber. De debò s’imagina que li amago alguna cosa? Ahir… ahir em va acusar clarament.

Vaig arronsar les espatlles.

—Segurament no té cap importància, mistress Ackroyd —vaig dir—. Ja que no amaga res, les seves observacions no se li poden aplicar.

Mistress Ackroyd va sortir per la tangent, com era habitual en ella.

—Els servents són tan indiscrets! —va dir—. Murmuren i parlen entre ells. I després les coses corren… i probablement al capdavall tot plegat és una empatollada.

—Han parlat els servents? —vaig preguntar—. De què?

Mistress Ackroyd em va llançar una mirada astuta, que em va fer perdre la calma.

—Jo estava segura que vostè ho sabria, doctor, si algun d’ells hagués enraonat massa. Vostè va estar amb monsieur Poirot tota l’estona, oi?

—Sí.

—Llavors ho ha de saber. Va ser aquella noia, Úrsula Bourne, oi? Naturalment. Com que se n’anava! Voldria embolicar les coses tant com pogués. Perquè està despitada, ve-t’ho aquí. Totes són iguals. Vostè que hi era, doctor, deu saber què va dir, exactament, aquesta noia. Estic molt preocupada perquè no voldria que hagués produït una mala impressió. Al capdavall, a la policia, no hi ha per què explicar-li tots els detalls, oi? A vegades hi ha assumptes de família… Res que tingui a veure amb l’afer de l’assassinat. Però aquesta noia, despitada com està, pot haver explicat tota mena de coses…

Jo era prou llest per endevinar que al dessota de totes aquelles paraules hi havia una autèntica angoixa. En Poirot havia estat justificat en el seu judici. De les sis persones que sèiem al voltant de la taula, la vigília, mistress Ackroyd, almenys, tenia alguna cosa a amagar. A mi em tocava esbrinar què podia ser.

—Jo, de vostè, mistress Ackroyd —vaig dir bruscament—, ho confessaria tot.

La dona va deixar anar un gemec.

—Oh, doctor, com pot ser tan brusc? Qualsevol diria que jo… que jo… I tan fàcilment com puc justificar-ho tot!

—Per què no ho fa, doncs? —vaig suggerir.

Mistress Ackroyd es va treure un mocador arrissat i es va posar a somicar.

—Jo pensava, doctor, que potser vostè podria dir-l’hi a monsieur Poirot, explicar-l’hi, comprèn? Per què és tan difícil per a un estranger comprendre el nostre punt de vista? I vostè no sap, ningú no ho sap, el que jo he hagut de lluitar. Un martiri, un llarg martiri! Això ha estat la meva vida. No m’agrada criticar els morts, però és així. Totes les factures, fins i tot les més insignificants, havien de ser repassades per ell… com si en Roger només tingués una miserable renda d’uns quants centenars de lliures l’any en comptes de ser, com mister Hammond ens va dir ahir, un dels homes més rics d’aquests verals.

Mistress Ackroyd va fer una pausa per eixugar-se els ulls amb el mocadoret arrissat.

—Sí —vaig dir, encoratjant-la—. Què deia d’unes factures…?

—Ah, aquestes horribles factures! I n’hi havia algunes que no m’agradava gens haver-les d’ensenyar a en Roger. Eren de coses que un home no podria entendre. Hauria dit que eren coses innecessàries. I, és clar, s’anaven amuntegant, sap? I en venien més…

Em va mirar implorant, com demanant-me que la compadís per aquella sorprenent peculiaritat.

—És el que acostumen a fer les factures —vaig convenir.

I el to va canviar per esdevenir francament ofensiu.

—Li asseguro, doctor, que m’estava convertint en un manyoc de nervis. No podia dormir, de nits. I tenia taquicàrdia. I llavors va arribar una carta d’un senyor escocès… bé, dues, de cartes, totes dues d’uns senyors escocesos. L’un es deia Bruce MacPherson, i l’altre, Colin MacDonald. Quina casualitat, oi?

—No gaire casual —vaig dir secament—. Generalment són cognoms escocesos, però sospito que tenen avantpassats semítics, sap?

—Deu lliures per cada deu mil, només en pagarés —va murmurar mistress Ackroyd, fent memòria—. Vaig escriure a un d’ells, però semblava que hi havia dificultats.

Va fer una pausa.

Vaig suposar que entràvem en un terreny delicat. Mai no m’he trobat amb ningú tan difícil d’induir a explicar-se.

—Comprèn? —va murmurar mistress Ackroyd—. Tot era una qüestió de perspectives. De perspectives testamentàries. I encara que, naturalment, jo esperava que en Roger faria alguna cosa per mi, no ho sabia. Vaig pensar que només que pogués fer una ullada a una còpia del seu testament, no pas en el sentit vulgar de tafanejar res, sinó només per poder fer els meus càlculs…

Em va mirar de reüll. La posició, certament, era molt delicada, en aquell moment. Per sort, les paraules, emprades amb enginy, serveixen per dissimular la nuesa repulsiva dels fets.

—Només a vostè podria dir-li una cosa així, estimat doctor Sheppard —va dir mistress Ackroyd ràpidament—. Perquè sé que no m’interpretarà malament, i que sabrà presentar les coses tal com són a monsieur Poirot. De manera que divendres a la tarda…

Es va interrompre i va empassar saliva, vacil·lant.

—Sí —vaig repetir, encoratjant-la a seguir—. Divendres a la tarda, què?

—Tothom era fora, o això em pensava jo. I vaig entrar al despatx d’en Roger, no sé per què, però sense cap segona intenció, l’hi asseguro. I en veure tots aquells documents amuntegats damunt la taula, se’m va ocórrer de pensar, com en un llampec: «¿A veure si en Roger guarda el seu testament en un dels calaixos de la taula?». Sóc tan impulsiva, jo! Sempre ho he estat, des de molt petita. Faig les coses obeint l’impuls del moment. En Roger havia deixat les claus, ben descuradament, per cert, en el pany del calaix de dalt.

—Ho comprenc —vaig dir, ajudant-la—. Va escorcollar la taula. I hi va trobar el testament?

Mistress Ackroyd va deixar anar un gemec, i vaig comprendre que no havia estat prou diplomàtic.

—Ai, que malament que ha sonat, això! —es va queixar—. I en realitat va ser molt diferent, la cosa.

—És clar que sí —em vaig apressar a dir—. Li prego que perdoni la meva poca traça a dir les coses.

—Els homes són tan estranys! Jo, en el lloc d’en Roger, no hauria tingut cap inconvenient a revelar les meves disposicions testamentàries. Però els homes són partidaris de tenir secrets, i no tens altre remei que adoptar petits subterfugis en legítima defensa.

—I el resultat del petit subterfugi? —vaig preguntar.

—Això és el que li anava a explicar. Quan estava examinant el calaix de baix, va entrar la Bourne. Terrible! Naturalment, vaig tancar el calaix i em vaig posar dreta, i li vaig cridar l’atenció sobre una mica de pols que hi havia damunt la taula. Però no em va agradar la manera com em mirava: molt respectuosa en aparença, però amb una guspira en els ulls gairebé despectiva, comprèn? Aquella noia no m’ha acabat d’agradar mai. És una bona cambrera, i sempre diu: «Sí, senyora», i no té inconvenient a posar-se la còfia i l’uniforme, cosa que avui dia moltes es neguen a fer, i sap dir: «No hi és» sense cap escrúpol si ha d’obrir la porta en lloc d’en Parker, i els budells no li fan aquells sorolls tan peculiars que els fan a moltes cambreres quan serveixen a taula… Però, on era jo, ara?

—M’estava dient que, a desgrat de les diverses qualitats molt valuoses de la Bourne, mai no va simpatitzar-hi.

—És ben cert. Aquesta noia és… estranya. Massa instruïda, em penso. Avui dia és difícil de distingir les dames de les que no ho són.

—I què va passar, llavors? —vaig preguntar.

—Res. A l’últim va entrar en Roger. Jo em pensava que havia sortit a passejar. I en Roger va dir: «Què passa aquí?», i jo vaig dir: «Res. Acabo d’entrar a buscar el punch». I vaig agafar el punch i vaig sortir. La Bourne es va quedar al despatx. I vaig pujar directament a la meva habitació i em vaig ajeure al llit. Estava molt trastornada.

Es va fer un silenci.

—Oi que em farà el favor d’explicar-ho a monsieur Poirot? Ja veu que tot plegat no té cap mena d’importància. Però, és clar, quan es va posar tan dur, dient que li amagàvem coses, de seguida vaig pensar en això. És possible que la Bourne n’hagi fet molt de plat, però vostè podrà justificar-me, oi?

—Això és tot? —vaig dir—. M’ho ha dit tot?

—S… sí —va dir mistress Ackroyd—. Oh, sí! —va afegir amb fermesa.

Però jo vaig notar la seva vacil·lació momentània, i vaig comprendre que no m’ho havia dit tot. I llavors, un llampec d’intuïció genial m’induí a fer-li la pregunta que li vaig fer.

—Mistress Ackroyd —vaig dir—, va ser vostè qui va deixar oberta la taula-vitrina?

No em va caldre cap resposta: vaig tenir prou de veure la vermellor de culpabilitat que ni les pólvores ni el coloret no van poder dissimular.

—Com ho sap? —va murmurar mistress Ackroyd.

—Va ser vostè, doncs?

—Sí. Jo… veurà… hi havia una o dues peces de plata antiga, molt interessants. Jo acabava d’estudiar el tema, justament, i en el llibre hi havia una il·lustració d’una peça molt petita que havia assolit una suma immensa a Christie’s. Em va semblar que era ben igual que la que hi havia a la taula-vitrina. Llavors se m’acudí la idea d’emportar-me-la a Londres, quan hi anés, i… i fer-me-la valorar. Si hagués resultat una peça de valor, s’imagina quina agradable sorpresa, per a en Roger?

No vaig fer cap comentari, acceptant com a bona la versió de mistress Ackroyd. Ni tan sols em vaig permetre de preguntar-li per què havia de retirar la peça de la vitrina d’una manera tan subreptícia.

—Per què va deixar la tapa oberta? —vaig preguntar—. No va pensar a tancar-la?

—Vaig tenir un sobresalt —va dir mistress Ackroyd—. Vaig sentir algú que s’acostava, per la terrassa. Llavors vaig sortir corrents de la sala i vaig pujar l’escala un moment abans que en Parker li obrís la porta a vostè.

—Devia ser miss Russell —vaig dir, tot pensarós.

Mistress Ackroyd m’havia revelat un fet extremament interessant. Tant em feia que els seus designis sobre la plata de l’Ackroyd haguessin estat honorables o no. El que m’interessava era el fet que miss Russell devia haver entrat a la sala pel balcó, i que no m’havia equivocat en creure que panteixava de resultes d’haver corregut. D’on devia venir? Vaig pensar en la glorieta i en aquell tros de batista.

—Em pregunto si miss Russell porta els mocadors emmidonats! —vaig exclamar, en l’impuls del moment.

El sobresalt de mistress Ackroyd em va fer tornar a la realitat, i llavors em vaig aixecar.

—Li sembla que podrà explicar-ho a monsieur Poirot? —em va preguntar la dona, angoixada.

—És clar que sí. Ben segur.

A l’últim vaig poder anar-me’n, no sense veure’m obligat abans a escoltar més justificacions de la seva conducta.

La cambrera era al vestíbul i va ser ella la que em va ajudar a posar-me l’abric. La vaig observar amb més deteniment que no ho havia fet abans. Era evident que havia plorat.

—Com és —li vaig preguntar— que vostè ens va dir que mister Ackroyd la va fer cridar divendres al seu despatx? Ara he sabut que va ser vostè la que va demanar per parlar-hi.

Un instant, la noia va abaixar els ulls.

Després va parlar.

—De tota manera, estava decidida a deixar la casa —va dir, vacil·lant.

No vaig dir res més, i la noia em va obrir la porta. En el mateix moment en què anava a sortir, però, em va dir:

—Perdoni, senyor, però… hi ha cap notícia del capità Paton?

Vaig fer que no amb el cap, tot mirant-la de manera inquisitiva.

—Hauria de tornar —va dir—, certament, hauria de tornar.

Em mirava amb ulls implorants.

—Ningú no sap on és? —va preguntar.

—I vostè? —vaig dir jo, vivament.

Va fer que no amb el cap.

—No, no ho sé. No sé res. Però tothom que l’estimés li diria el mateix: que ha de tornar.

Vaig romancejar una mica, pensant que potser la noia voldria dir alguna altra cosa. La pregunta que em va fer llavors em va sorprendre.

—Quan calculen que va ser comès, l’assassinat? Abans de les deu?

—Això sembla —vaig dir—. Entre tres quarts de deu i les deu.

—I abans, no? Abans de tres quarts, no?

La vaig mirar atentament. Era evident que desitjava amb tota l’ànima una resposta afirmativa.

—Ni pensar-ho —vaig dir—. Miss Ackroyd va veure el seu oncle amb vida a tres quarts de deu.

La noia es va girar, i va semblar que tota la seva figura s’esfondrava.

«Una noia molt bonica —em deia, dins meu, mentre conduïa cap a casa—. Una noieta preciosa, certament».

La Caroline era a casa. Havia rebut una visita d’en Poirot, que l’havia deixat molt complaguda i pagada de si mateixa.

—L’estic ajudant en la investigació del cas —em va explicar.

Em vaig sentir més aviat inquiet. La Caroline ja és prou problema tal com és de natural. Què passaria si encoratjaven els seus instints de detectiu?

—I què fas? Et dediques a inspeccionar el veïnat a la cerca de la misteriosa parella femenina d’en Ralph? —vaig preguntar.

—No, això ho faig pel meu compte —va dir la Caroline—. Monsieur Poirot m’ha encarregat que li esbrini una cosa especial.

—De què es tracta? —vaig inquirir.

—Vol saber si les botes de Ralph Paton eren de color marró o bé negres —va dir la Caroline, amb una solemnitat imposant.

La vaig mirar bocabadat. Ara comprenc que, en aquell moment, vaig ser increïblement estúpid pel que feia a les botes. No me’n vaig adonar de cap manera.

—Portava sabates de color marró —vaig dir—. Jo les hi vaig veure.

—No dic les sabates, James, sinó les botes. Monsieur Poirot vol saber si un parell de botes que en Ralph tenia a l’hotel eren de color marró o negre. D’això depèn gairebé tot.

Digueu-me ruc, si voleu. No ho vaig entendre.

—I com penses esbrinar-ho? —vaig preguntar.

La Caroline va dir que no hi hauria cap dificultat. L’amiga íntima de la nostra Annie era la Clara, la cambrera de mistress Gannet. I la Clara sortia amb l’enllustrador de l’hotel. La cosa no podia ser més senzilla, i amb l’ajut de mistress Gannet, que va cooperar lleialment bo i donant permís a la Clara de sortir, l’afer va ser resolt a una velocitat de tren exprés.

A l’hora de dinar, a taula, la Caroline va remarcar, amb fingida indiferència:

—Saps allò de les botes de Ralph Paton?

—Sí —vaig dir—, què?

—Monsieur Poirot pensava que probablement serien de color marró. Estava equivocat. Són negres.

I la Caroline va fer que sí amb el cap repetides vegades. Era evident que tenia la impressió d’haver guanyat un punt a en Poirot.

Jo no vaig dir res. Estava preocupat pensant quina relació podia tenir amb el cas el color del parell de botes de Ralph Paton.





CAPÍTOL XV


Geoffrey Raymond

Aquell mateix dia havia de tenir una nova prova de l’èxit de la tàctica d’en Poirot. El seu desafiament de la vigília havia estat un toc subtil, resultat del seu profund coneixement de la natura humana. Una barreja de por i de sentiment de culpabilitat havia obligat mistress Ackroyd a confessar la veritat. Havia estat la primera a reaccionar.

Aquella tarda, quan vaig tornar de visitar els meus pacients, la Caroline em va dir que Geoffrey Raymond acabava d’anar-se’n.

—Volia veure’m? —vaig preguntar, tot penjant l’abric en el rebedor.

La Caroline rondava al meu voltant.

—Volia veure monsieur Poirot —va dir—. Venia de The Larches. Monsieur Poirot no hi era. Mister Raymond va pensar que potser era aquí o que tu sabries on trobar-lo.

—No en tinc la més petita idea.

—He intentat fer-lo esperar —va dir la Caroline—, però ha dit que tornaria a The Larches d’aquí a mitja hora, i se n’ha anat al poble. Ha estat una bona llàstima, perquè monsieur Poirot ha arribat gairebé immediatament.

—Ha vingut aquí?

—No, a casa seva.

—Com ho saps?

—La finestra del costat —va dir la Caroline, breument.

Jo considerava que ja havíem esgotat el tema. Però la Caroline no.

—Penses anar-hi?

—On?

—A casa d’en monsieur Poirot, naturalment.

—Estimada Caroline —vaig fer—, per què?

—Mister Raymond tenia un gran interès a veure’l —va dir la Caroline—. Podries assabentar-te del perquè.

Vaig alçar les celles.

—La curiositat no és el meu pecat més freqüent —vaig remarcar amb fredor—. Puc sobreviure perfectament sense saber què fan o què pensen els meus veïns.

—Ximpleries i comèdia, James —va dir la meva germana—. Tens tantes ganes de saber coses com jo. Només que tu no ets tan sincer. Tu sempre has de fingir.

—Realment, Caroline! —vaig exclamar.

I em vaig retirar al meu consultori.

Al cap de pocs minuts la Caroline va trucar a la porta i va entrar. Portava a la mà una cosa que semblava un pot de confitura.

—He pensat, James —va dir—, que potser no et faria res de portar aquest pot de confitura de nespres a monsieur Poirot. L’hi he promès, saps? No ha tastat mai la confitura de nespres feta a casa.

—Per què no pot anar-hi l’Annie? —vaig preguntar fredament.

—Està sargint unes coses i no la puc distreure.

La Caroline i jo ens vam mirar.

—Molt bé —vaig dir, aixecant-me—. Però si li porto aquesta porqueria, em limitaré a deixar-l’hi a la porta. Ho tens entès?

La meva germana va alçar les celles.

—Naturalment —va dir—. Qui et suggeria fer cap altra cosa?

Calia treure’s el barret davant la Caroline.

—Si per casualitat veies monsieur Poirot —em va dir, en obrir-me la porta del carrer—, pots dir-li allò de les botes.

Va ser un bon cop, a tall de comiat. Jo em moria de ganes d’entendre l’enigma de les botes. Quan la vella dona de la còfia bretona em va obrir la porta, em vaig trobar preguntant si en Poirot era a casa, gairebé de manera automàtica.

En Poirot es va posar dret d’un salt per sortir-me a rebre, exactament com si estigués encantat de veure’m.

—Segui, amic meu —va dir—. La butaca gran? La petita? L’habitació està una mica freda, oi?

Jo trobava que hi feia una calor asfixiant, però em vaig estar de dir-ho. Les finestres eren tancades i a la llar de foc cremava una foguera esplèndida.

—Els anglesos tenen la mania de l’aire fresc —va declarar en Poirot—. L’aire lliure està molt bé a fora, que és on li escau de ser. Per què deixar-lo entrar a casa? Però no discutirem pas aquestes trivialitats. Que em porta alguna cosa, potser?

—Dues coses —vaig dir—. Primer… això, de part de la meva germana.

I li vaig donar el pot de confitura de nespres.

—Que amable, mademoiselle Caroline! No ha oblidat la seva promesa. I la segona cosa?

—Informació… de certa mena.

I li vaig explicar la meva entrevista amb mistress Ackroyd. Ell em va escoltar amb interès, però sense exaltar-se gaire.

—Això aclareix el terreny —va dir, pensarós—. I té el valor de confirmar la declaració de la majordoma. Recordeu que ens va dir que havia trobat la tapa de la vitrina oberta i que l’havia tancat quan va passar pel costat.

—I la seva afirmació que havia entrat a la sala per veure si les flors no eren marcides?

—Ah, això no ens ho vam prendre seriosament ni un moment, oi, amic meu? Era, evidentment, una excusa empescada a corre-cuita per una dona que sentia la necessitat de justificar la seva presència, que, per cert, probablement ningú no hauria pensat a estranyar. Llavors vaig considerar que era possible que la seva agitació obeís al fet que havia estat remenant les coses de la vitrina, però em penso que caldrà cercar una altra causa.

—Sí —vaig dir—. Amb qui va sortir a reunir-se? I per què?

—Creu que va sortir per trobar-se amb algú?

—Sí.

En Poirot va assentir amb el cap.

—Jo també —va dir, tot pensarós.

Hi va haver un silenci.

—A propòsit —vaig dir—, la meva germana m’ha donat un encàrrec per a vostè. Les botes de Ralph Paton eren negres i no de color marró.

Mentre li deia això el mirava atentament, i em va semblar que copsava un lleuger parpelleig en els seus ulls. En tot cas, va ser una cosa rapidíssima.

—N’està ben segura, que no eren de color marró?

—Del tot.

—Ah! —va dir en Poirot—. Quina llàstima!

I va semblar que li havia caigut l’ànima als peus.

Però en lloc de donar-me cap explicació, va enfocar de seguida un nou tema de conversa.

—A propòsit de miss Russell, la majordoma, que va anar al seu consultori aquell divendres al matí… seria indiscret preguntar-li què va passar, en l’entrevista, deixant de banda els detalls mèdics, és clar?

—Gens ni mica —vaig dir—. Un cop acabada la conversa professional, vam parlar una estona de metzines, de la facilitat o dificultat de trobar-ne, i de les drogues i els addictes a les drogues.

—Amb una referència especial a la cocaïna? —va preguntar en Poirot.

—Com ho sap? —vaig voler saber, una mica sorprès.

Per tota resposta, l’homenet s’aixecà i travessà l’habitació per atansar-se on guardava els diaris. Em va portar un exemplar del Daily Budget del divendres 16 de setembre, i em va ensenyar un article sobre el contraban de cocaïna. Era un article força fantàstic, escrit de cara a aconseguir un efecte pintoresc.

—Això és el que li va ficar al cap la cocaïna, amic meu —va dir.

De bona gana hauria continuat interrogant-lo, perquè no acabava d’entendre el significat de tot plegat, però en aquell moment la porta es va obrir i la criada ens van anunciar l’arribada de Geoffrey Raymond.

En Raymond va entrar tan fresc i de bon humor com sempre, i ens va saludar a tots dos.

—Com està, doctor? Monsieur Poirot, és la segona vegada que vinc aquest matí. Em moria de ganes de veure’l.

—Potser val més que em retiri —vaig suggerir, amb poca traça.

—Per mi no cal pas, doctor. Només es tracta d’això —va continuar, després de seure a invitació d’en Poirot—: Haig de fer una confessió.

—En verité? —va dir en Poirot, mostrant un interès molt correcte.

—Oh, no té cap importància, en realitat. Però la consciència em turmentava des d’ahir a la tarda. Vostè ens va acusar, a tots, de retenir informació, monsieur Poirot. Em confesso culpable. Jo li amagava una cosa.

—De què es tracta, mister Raymond?

—Com dic, no és res d’important. Només això: jo estava endeutat, amb l’aigua al coll, i aquest llegat m’ha tret del mal pas. Aquestes cinc-centes lliures em permeten pagar tot el que devia i encara fer-me un raconet.

Ens va somriure amb aquella franquesa encisadora, que el feia tan simpàtic.

—Ja sap què passa. Veus aquells ulls de la policia, i no et vénen gens de ganes de confessar que vas malament de diners, perquè penses que ho trobaran sospitós. Però vaig ser un beneit, certament, perquè en Blunt i jo vam ser a la sala del billar a partir de tres quarts de deu, de manera que tenia una coartada perfecta, i no havia de tenir por de res. Però, és clar, quan vostè ens va clavar aquell escàndol perquè amagàvem coses, vaig sentir remordiments, i vaig decidir confessar-ho tot d’una vegada.

Es va aixecar i es va quedar dret, somrient.

—És un jove molt assenyat —va dir en Poirot, mirant-lo amb aprovació—. Quan sé que algú m’oculta coses, sospito que les coses que m’oculta deuen ser molt dolentes, sap? Ha fet molt bé de dir-m’ho.

—M’alegro d’haver quedat lliure de tota sospita —va dir en Raymond, rient—. Ara ja estic tranquil.

—De manera que era això —vaig fer, quan la porta es va tancar darrere el jove secretari.

—Sí —va dir en Poirot—. Una fotesa… però, si no hagués estat a la sala del billar, qui ho sap? Al capdavall, s’han comès molts crims per menys de cinc-centes lliures. Tot depèn de quina suma basta per capgirar un home. Pura qüestió de relativitat, no l’hi sembla? No s’ha fixat, amic meu, que són moltes les persones d’aquella casa que s’han beneficiat de la mort de mister Ackroyd? Mistress Ackroyd, miss Flora, el jove Raymond, la majordoma, miss Russell. Només una, de fet, no se’n beneficia: el major Blunt.

El to en què va pronunciar aquest nom va ser tan peculiar que vaig alçar els ulls per mirar-lo, confús.

—No l’entenc —vaig dir.

—Dues de les persones que vaig acusar m’han dit la veritat.

—Creu que el major Blunt també li amaga alguna cosa?

—Quant a això —remarcà en Poirot, lleugerament—, hi ha una dita segons la qual l’anglès només amaga una cosa: el seu amor. I jo diria que el major Blunt no és gaire destre en l’art de dissimular.

—A vegades —vaig dir—, em pregunto si no hem saltat massa de pressa a les conclusions, en un punt.

—En quin?

—Hem donat per fet que el xantatgista de mistress Ferrars ha de ser necessàriament l’assassí de mister Ackroyd. No podem estar equivocats?

En Poirot va fer que sí amb el cap, enèrgicament.

—Molt bé! Però molt bé! Em sorprèn que se li hagi acudit aquesta idea. És clar que és possible. Però hem de recordar una cosa: la carta va desaparèixer. És clar que, com diu molt bé, això no vol dir necessàriament que se l’emportés l’assassí. Quan va descobrir el cadàver, en Parker podia fer córrer la carta sense que ningú no se n’adonés.

—En Parker?

—Sí, en Parker. Sempre haig de tornar a en Parker, al capdavall, no com a assassí, perquè estic segur que ell no va cometre l’assassinat, sinó com el misteriós bergant que tenia aterrida mistress Ferrars. Ningú més adequat que ell per fer una cosa així. Podia haver obtingut la informació sobre la mort de mister Ferrars d’algun servent de King’s Paddock. En tot cas, és més probable que la informació li arribés a ell que no a un hoste casual com en Blunt, per exemple.

—En Parker podia haver agafat la carta —vaig reconèixer—. No va ser fins més tard que em vaig adonar que havia desaparegut.

—Quan, exactament? Després que en Blunt i en Raymond haguessin entrat al despatx, o abans?

—No me’n recordo —vaig dir lentament—. Em penso que va ser abans… No, després. Sí, estic gairebé segur que va ser després.

—Això estén les possibilitats a tres persones —va dir en Poirot, reflexiu—. Però en Parker és el més probable. Tinc pensat fer un petit experiment amb en Parker. Què li sembla, amic meu, vol acompanyar-me a Fernly?

Vaig assentir i vam sortir al cap d’un moment. En Poirot va demanar de veure miss Ackroyd, i la Flora va sortir a rebre’ns de seguida.

—Mademoiselle Flora —va dir en Poirot—, haig de confiar-li un petit secret. Encara no estic ben convençut de la innocència d’en Parker. Penso fer un petit experiment, amb la seva col·laboració. Vull reconstruir algunes de les accions del majordom d’aquella nit. Però hem de pensar alguna excusa per donar-li… Ah, ja ho tinc! Diré que vull comprovar personalment si des de la terrassa es poden sentir les veus de qui parla en el petit vestíbul. I ara, truqueu a en Parker, si sou tan amable, doctor.

Ho vaig fer, i immediatament va aparèixer el majordom, tan suau com sempre.

—Ha trucat, senyor?

—Sí, amic Parker. Penso fer un petit experiment. He situat el major Blunt a la terrassa, per la part de fora de la finestra del despatx. Vull comprovar si una persona situada allà va poder sentir la veu de miss Ackroyd i la vostra, la nit del crim, quan van parlar en el vestíbul. Voldria reconstruir la petita escena altra vegada. Hauríeu d’anar a buscar la safata o el que portàveu a les mans en aquella ocasió.

En Parker es va retirar i nosaltres vam passar al petit vestíbul, per fora de la porta del despatx. De seguida vam sentir un dringueig al vestíbul principal, i en Parker va aparèixer a la porta, portant una safata amb un sifó, un servei de whisky i dos gots.

—Un moment —va cridar en Poirot, alçant la mà, tot excitat, aparentment—. Hem de fer les coses per ordre. Exactament tal com van passar. És el meu petit mètode.

—Un costum estranger, senyor —va dir en Parker—. Reconstrucció del crim, en diuen, oi?

S’estava dret, amb la safata a les mans, impertorbable, esperant les ordres d’en Poirot.

—Ah, el nostre amic Parker ho sap prou bé! —va exclamar en Poirot—. Es veu que ha llegit força. I ara, l’hi prego, fem-ho tot tan exactament com sigui possible. Vostè venia del vestíbul principal… així. I mademoiselle era… on?

—Aquí —va dir la Flora, situant-se davant mateix de la porta del despatx.

—Exactament, senyor —va dir en Parker.

—Jo acabava de tancar la porta —va continuar la Flora.

—Sí, senyoreta —va convenir en Parker—. Encara tenia la mà en el pom, com ara.

—Doncs, allez —va dir en Poirot—. Apa, faci’n la petita comèdia.

La Flora va continuar amb la mà en el pom de la porta, i en Parker va entrar per la porta del vestíbul, amb la safata a les mans.

Es va parar en el llindar mateix. La Flora va dir:

—Ah, Parker. Mister Ackroyd no vol que tornin a destorbar-lo aquesta nit —va dir. I afegí, en un to més baix—: Va ser així?

—Exactament, que jo recordi, miss Flora —va dir en Parker—, però em sembla que va emprar la paraula vespre en lloc de nit. —Després, alçant la veu en un estil una mica teatral, va dir—: Molt bé, senyoreta. ¿Tanco com de costum?

—Sí, faci’m el favor.

En Parker es va retirar per la mateixa porta, la Flora el va seguir, i va començar a pujar l’escala principal.

—Ja n’hi ha prou? —va preguntar per damunt l’espatlla.

—Admirable! —va declarar l’homenet fregant-se les mans—. A propòsit, Parker, està ben segur que portava dos gots a la safata aquell vespre? Per a qui era el segon?

—Sempre en porto dos, de gots, senyor —va dir en Parker—. No vol res més?

—No, gràcies.

En Parker es va retirar, digne fins al darrer moment.

En Poirot es va quedar al mig del vestíbul, amb les celles arrufades. La Flora va baixar i se’ns va acostar.

—Ha tingut èxit, el seu experiment? —va preguntar—. No ho acabo d’entendre, sap…?

En Poirot li somrigué, satisfet.

—No té per què entendre-ho —va dir—. Però, digui’m, hi havia realment dos gots a la safata d’en Parker aquella nit?

La Flora va arrugar el front un moment.

—No ho recordo —va dir—. Em penso que sí. Era… era aquest l’objecte de l’experiment?

En Poirot li va agafar una mà i li va donar uns copets amistosos al palmell.

—Diguem que sempre m’interessa veure si la gent diu la veritat —va dir.

—I ha dit la veritat, en Parker?

—Em penso molt que sí —va fer en Poirot, pensarós.

Pocs minuts més tard tornàvem cap al poble.

—Per què ha preguntat allò dels gots? —vaig inquirir, amb curiositat.

En Poirot va arronsar les espatlles.

—Una cosa o altra havia de dir —va remarcar—. Tant se valia aquesta pregunta com una altra.

El vaig mirar amb els ulls molt oberts.

—En tot cas, amic meu —va dir més seriosament—, ara sé una cosa que volia saber. Deixem-ho així, de moment.





CAPÍTOL XVI


Una vetllada de Mah Jong

Aquella nit teníem una petita vetllada de Mah Jong. Aquesta senzilla diversió és molt popular a King’s Abbot. Els convidats arriben amb xancles i impermeable després de sopar. I es pren cafè, i més tard pastís, entrepans i te.

Aquella nit els nostres hostes eren miss Gannet i el coronel Carter, que viu a prop de l’església. En aquesta mena de vetllades les enraonies floreixen que és un gust i sovint arriben a interrompre el joc. Abans jugàvem al bridge, un bridge de la pitjor mena. Però vam trobar molt més pacífic el Mah Jong. Així s’evita d’una vegada per sempre la irritada pregunta de per què el company de joc no ha tirat una carta determinada, i encara que continuem expressant les nostres crítiques, francament, no regna entre nosaltres el mateix esperit bèl·lic.

—Quina nit més freda, oi, Sheppard? —va dir el coronel Carter, dret, d’esquena a la llar de foc.

La Caroline s’havia emportat miss Gannet a la seva habitació, i allà l’ajudava a desfer-se dels seus nombrosos embolcalls.

—Em fa pensar en les collades de l’Afganistan.

—Sí? —vaig dir, cortesament.

—Quin afer més misteriós, el del pobre Ackroyd —va continuar el coronel, acceptant una tassa de cafè—. Aneu a saber què s’hi amaga, al darrere. Entre vostè i jo, Sheppard: he sentit parlar de xantatge.

El coronel em va llançar una mirada que podia interpretar-se com «d’home de món a home de món».

—De segur que hi ha una dona en el fons de tot l’afer —va dir—. Pot donar-ho per fet.

En aquell moment la Caroline i miss Gannet se’ns van reunir. Miss Gannet es va prendre el cafè mentre la Caroline treia la capsa del Mah Jong i escampava les peces damunt la taula.

—Remenant la xocolata —va dir el coronel, tot faceciós—. Així ho dèiem en el club de Shanghai.

Tant la Caroline com jo opinem que el coronel Carter no ha estat a cap club de Shanghai mai de la vida. Estem segurs que per la banda d’Orient no ha passat de l’Índia, on es dedicava a fer jocs de mans amb les llaunes de carn en conserva i de confitura de poma durant la Gran Guerra. Però el coronel és un militar de cap a peus, i a King’s Abbot deixem que la gent cultivi lliurement la seva idiosincràsia.

—Comencem? —va dir la Caroline.

Ens vam asseure al voltant de la taula. Durant cinc minuts hi va haver un silenci absolut, perquè hi ha una competència terriblement secreta entre nosaltres per veure qui construeix la seva muralla més de pressa.

—Tira, James —va dir la Caroline a l’últim—. Tu ets «vent de l’est».

Vaig tirar una fitxa. Vam fer un parell de jugades interrompudes per les monòtones observacions de «tres bambús», «dos cercles», «cinc caràcters», «pung», i, ben sovint, de llavis de miss Gannet, «unpung», a causa de l’habitud d’aquesta dona de reclamar fitxes a les quals no té cap dret.

—Aquest matí he vist Flora Ackroyd —va dir miss Gannet—. «Pung». No, «unpung». M’he equivocat.

—«Quatre Cercles» —va dir la Caroline—. On l’ha vista?

—Ella no m’ha vist, a mi —va dir miss Gannet, amb aquesta mena d’intenció tremenda que només es troba en els pobles petits.

—Ah! —va fer la Caroline, molt interessada—. «Chow».

—Em penso —va dir miss Gannet, temporalment distreta del tema—, que avui s’ha de dir «chew» i no «chow».

—Ximpleries —va dir la Caroline—. Jo sempre he dit «chow».

—En el club de Shanghai —va fer el coronel Carter— dèiem «chow».

Miss Gannet es va retirar, aclaparada.

—Què deia de Flora Ackroyd? —va preguntar la Caroline, després d’un parell de minuts dedicats íntegrament al joc—. Anava acompanyada?

—Ja ho crec! —va dir miss Gannet.

Els ulls de les dues dones van coincidir, i va semblar que intercanviaven informació.

—Ah, sí? —va fer la Caroline, molt interessada—. Bé, de tota manera no em sorprèn gens.

—Esperem que descarti, miss Caroline —va dir el coronel.

A vegades adopta l’actitud del mascle d’una sola peça, que només s’interessa pel joc i no per les enraonies. Però no enganya ningú.

—Si volen que els digui la veritat… —va fer miss Gannet—. Què ha descartat, la Caroline, un «bambú»? Ah, no, ja ho veig: un «cercle». Doncs, com deia, si volen que els digui la veritat, trobo que la Flora ha estat molt de sort. Però molt.

—I doncs, miss Gannet? —va preguntar el coronel—. Em quedo aquest «dragó verd». Per què diu que ha estat tan de sort miss Flora? És una noia encisadora i tot el que vulgui, això ja ho sabem.

—És possible que jo no hi entengui gaire, en crims —va dir miss Gannet, amb l’aire de qui entén en tot—, però puc dir-los una cosa. La primera cosa que es pregunta sempre és: «Qui va veure per darrera vegada amb vida el difunt?». I la persona que el va veure és considerada amb sospita. Doncs bé, Flora Ackroyd va ser la darrera persona que va veure viu el seu oncle. La situació podia ser molt difícil per a ella; molt desagradable. Jo opino, i reconec que només és una opinió meva, que Ralph Paton s’amaga per ella, per apartar les sospites d’ella.

—I ara! —vaig protestar suaument—. Suposo que no vol suggerir que una noia com Flora Ackroyd sigui capaç d’apunyalar el seu oncle a sang freda.

—Ah, no ho sé, jo —va dir miss Gannet—. Justament acabo de llegir un llibre de la biblioteca que parla dels baixos fons de París, i diu que alguns dels criminals més cruels són noies amb cara d’àngel.

—Això deu ser a França —va dir la Caroline de seguida.

—Exactament —va fer el coronel—. Mirin, els explicaré una cosa molt curiosa, una història que circulava pels basars de l’Índia…

La història del coronel va resultar llarguíssima i d’un interès que no podia ser més migrat. Una cosa que havia passat a l’Índia feia molts anys no es podia comparar ni un moment amb un esdeveniment que havia tingut lloc a King’s Abbot feia tot just dos dies.

La Caroline va posar fi a la història del coronel fent Mah Jong. Després de la mica de violència que es produeix sempre perquè m’entesto a esmenar la mala aritmètica de la meva germana, vam començar una altra partida.

—El «vent de l’est» passa —va dir la Caroline—. Jo tinc la meva opinió particular sobre Ralph Paton, «tres personatges», però, de moment, me la reservo.

—Sí? —va dir miss Gannet—. «Chow», ai, no, «pung».

—Sí —va dir la Caroline, amb fermesa.

—Va anar bé, allò de les botes? —va preguntar miss Gannet—. Vull dir el fet que fossin negres.

—Molt bé —va dir la Caroline.

—Per què li sembla que volia saber-ho? —va preguntar miss Gannet.

La Caroline es va mossegar els llavis i va remenar el cap, fent com qui està assabentada de tot el que fa al cas.

—«Pung» —va dir miss Gannet—. Ai, no, «unpung». Suposo que el doctor, que és tan amic de monsieur Poirot, deu estar al corrent de tots els secrets.

—Ni de lluny —vaig dir.

—En James és molt modest —va dir la Caroline—. Ah! Un «kong» amagat!

El coronel va deixar anar un xiulet. Durant un moment, les enraonies van quedar de banda.

—Justament del seu vent —va dir—. I ja té dos «pungs» de «dragons». Hem d’anar en compte. Miss Caroline ens farà la gran jugada.

Vam jugar durant uns minuts sense enraonar d’altres coses.

—I aquest monsieur Poirot —va dir el coronel Carter—, és tan bon detectiu com diuen?

—El millor que hi ha hagut mai en el món —va sentenciar la Caroline, amb solemnitat—. Va haver de venir aquí d’incògnit, per evitar la publicitat.

—«Chow» —va dir miss Gannet—. Quina cosa més meravellosa per al nostre petit poblet, oi? A propòsit, la Clara, la meva cambrera, és molt amiga de l’Elsie, la cambrera de Fernly. I no saben què li va dir, l’Elsie? Que algú ha robat una quantitat de diners molt gran, i en opinió d’ella, de l’Elsie, vull dir, la cambrera hi té alguna cosa a veure. A final de mes deixa la casa i es passa les nits plorant. Jo crec que la noia deu treballar d’acord amb alguna banda. Sempre ha estat una mica estranya. No és amiga de cap altra cambrera del veïnat. Els dies que té festa surt sola, cosa ben rareta, dic jo, i ben sospitosa. Una vegada la vaig convidar a assistir a les nostres «vetllades de bones amigues», però va refusar la invitació, i llavors li vaig preguntar unes quantes coses sobre la seva família i el seu poble, el de sempre, i haig de dir que es va comportar d’una manera molt impertinent. En aparença, molt respectuosa, però em va fer callar de la manera més descarada.

Miss Gannet es va interrompre per respirar, i el coronel, que no se sentia gens interessat per aquella qüestió del servei, va remarcar que en el club de Shanghai era norma invariable que s’havia de jugar de pressa, sense entretenir-se.

Vam fer una ronda sense distreure’ns gens ni mica.

—I miss Russell, què? —va dir la Caroline, finalment—. Va venir aquí fent veure que volia fer-se visitar pel James, divendres al matí. Però jo opino que volia veure on guardava les metzines, «cinc personatges».

—«Chow» —va dir miss Gannet—. Quina idea més extraordinària! No sé creure-ho…

—Parlant de metzines —va dir el coronel—. Eh? Com? No he descartat? Oh! «vuit bambús»!

—Mah Jong! —va dir miss Gannet.

La Caroline estava molt irritada.

—Només un «dragó vermell» —va dir— i hauria fet una mà de tres parelles.

—Jo he tingut dos «dragons vermells» tota l’estona —vaig dir.

—És molt propi de tu, això, James —va dir la Caroline, en to de retret—. No has comprès mai l’esperit del joc.

Per la meva banda, em semblava que havia jugat amb molt d’encert. Si la Caroline hagués fet Mah Jong hauria hagut de pagar-li una gran quantitat. En canvi, el Mah Jong de miss Gannet era de la categoria més baixa, com la Caroline no va deixar de remarcar-li.

El «vent de l’est» va passar, i vam començar una altra mà en silenci.

—El que anava a dir-los ara mateix era això —va fer la Caroline.

—Sí? —va dir miss Gannet, encoratjant-la.

—Vull dir la meva teoria sobre Ralph Paton.

—Oh, sí, sí! —va fer miss Gannet, animant-la més encara—. «Chow».

—És un senyal de feblesa fer «chow» tan aviat —va dir la Caroline severament—. Hauria de mirar de fer una mà forta.

—Té raó —va dir miss Gannet—. Però, què deia de Ralph Paton?

—Ah, sí. Se m’ha acudit una bona idea respecte a on pot ser.

Tots vam deixar de jugar per mirar-la.

—Això és molt interessant, miss Caroline —va dir el coronel Carter—. Una idea purament seva, oi?

—Bé, exactament no. Ja els ho explicaré. Saben aquest mapa del comtat que tenim en el rebedor?

Tots vam dir que sí.

—L’altre dia, monsieur Poirot, quan se n’anava, es va deturar a mirar-lo, i va fer una observació, no recordo ben bé quina, com ara que Cranchester és l’única ciutat gran que hi ha a prop. I és veritat, és clar. Però quan ell va ser fora ho vaig veure clar tot d’una.

—El què?

—El que volia dir. En Ralph és a Cranchester, evidentment.

En aquell moment vaig fer caure la rastellera de les meves fitxes. La meva germana immediatament em va renyar per la meva maldestresa, però sense posar-hi el cor. Estava massa interessada en la seva teoria.

—Cranchester, miss Caroline? —va dir el coronel Carter—. I ara! Si és tan a la vora!

—Justament per això! —va exclamar la Caroline, triomfal—. A aquestes altures gairebé ja es pot assegurar que no va sortir d’aquí amb tren. Segurament devia anar a Cranchester a peu, simplement. I jo crec que encara és allà. A ningú no se li acudiria de pensar que podia ser tan a prop.

Vaig oposar unes quantes objeccions a la teoria, però quan a la Caroline se li fica una cosa al cap, no hi ha qui l’hi tregui.

—I vostè creu que monsieur Poirot té la mateixa teoria? —va dir miss Gannet, pensarosa—. És una coincidència curiosa, però aquesta tarda jo passejava per la carretera de Cranchester i ell m’ha avançat en cotxe, venint d’aquella direcció.

Ens vam mirar, tots.

—Oh, Déu meu! —va dir miss Gannet, tot d’una—. Tenia Mah Jong tota l’estona i no me n’havia adonat!

La Caroline va haver de distreure’s dels seus exercicis d’inventiva. Va advertir a miss Gannet que amb una mà formada de fitxes tan diverses i amb tants «chows» gairebé no valia la pena de fer Mah Jong. Però miss Gannet l’escoltà impàvida tot recollint les nostres fitxes.

—Sí, sí, ja sé què vol dir —va dir—. Però això depèn molt de les fitxes amb què comences.

—Mai no farà jugades fortes si no les cerca —insistí la Caroline.

—Bé, cadascú juga a la seva manera, oi? —va dir miss Gannet. Va mirar el seu munt de guanys i va dir—: I per ara no vaig tan malament, oi?

La Caroline, que havia perdut força fitxes, no va dir res.

Va passar el «vent de l’est», i vam tornar a començar. L’Annie va portar els estris del te. La Caroline i miss Gannet estaven una mica picades, com sol passar durant aquestes alegres vetllades.

—Hauria de jugar una miqueta més de pressa, almenys —va dir la Caroline, mentre miss Gannet vacil·lava abans de descartar—. Els xinesos tiren les fitxes tan seguides que mentre juguen se sent un soroll com de xerradissa d’ocells.

Durant uns minuts vam jugar com el xinesos.

—Vostè no ha contribuït gaire a les aportacions d’informació, Sheppard —va dir el coronel Carter, en un to alegre—. És molt callat! Carn i ungla amb el detectiu, i ni una al·lusió a com van les coses!

—En James és extraordinari —va dir la Caroline—. No hi ha manera que expliqui res, mai.

I em va mirar amb mala cara.

—Els asseguro que no sé res —vaig dir—. En Poirot és molt reservat.

—I fa bé —va dir el coronel, rient—. No corre el risc de quedar malament, així. Però la veritat és que són admirables, aquests detectius estrangers. Astuts com guineus, tinc entès.

—«Pung» —va exclamar miss Gannet, en to de triomf silenciós—. I Mah Jong.

La situació es va posar més violenta. Va ser la irritació pel fet que miss Gannet hagués fet Mah Jong per tercera vegada el que induí la Caroline a dir-me, mentre tornàvem a posar les nostres fitxes en ordre:

—A vegades et poses ben pesat, James. T’estàs aquí assegut com una mòmia, sense badar boca!

—Però Caroline —vaig protestar—. És que no tinc res a dir, de debò… Vull dir del que tu voldries que digués.

—Ximpleries —va dir la Caroline, tot aplegant les seves fitxes—. Per força has de saber alguna cosa interessant.

De moment no vaig contestar. Em sentia aclaparat i exaltat alhora. Havia llegit en algun lloc que hi havia una jugada anomenada «el triomf perfecte», que consistia a fer Mah Jong de sortida, sense descartar. Mai no havia somiat que una cosa així em pogués passar a mi. Reprimint la meva exaltació triomfal, vaig ensenyar la meva mà, posant les fitxes cara amunt damunt la aula.

—Com diuen en el club de Shanghai —vaig dir—, «tin-ho», el triomf perfecte!

Els ulls del coronel de poc no li salten damunt la taula.

—Per tots els déus! —va dir—. Això és extraordinari! És la primera vegada que ho veig!

Va ser llavors quan vaig seguir, incitat per les mofes de la Caroline, amb una imprudència deguda al meu sentiment de triomf.

—Quant a coses interessants —vaig dir—, què me’n diuen d’una aliança d’or amb una data i la inscripció «De R.» dins?

No cal que expliqui l’escena que va venir després. Em van fer dir on havia estat trobat, exactament, aquell tresor. I també vaig haver de revelar-los la data.

—Tretze de març —va dir la Caroline—. Només fa sis mesos! Ah!

De la Babel de suggeriments excitats i de suposicions gratuïtes, n’emergiren tres teories:

Primera: La del coronel Carter, segons la qual en Ralph s’havia casat secretament amb la Flora. La solució més simple, evidentment.

Segona: La de miss Gannet, que pensava que Roger Ackroyd s’havia casat en secret amb mistress Ferrars.

Tercera: La de la meva germana. Segons la Caroline, Roger Ackroyd s’havia casat amb la seva majordoma, miss Russell.

Més tard, quan ens n’anàvem al llit, la Caroline en va proposar una quarta, o superteoria.

—Mira el que et dic —va dir, tot d’una—. No em sorprendria gens que Geoffrey Raymond i la Flora fossin casats.

—Però llavors l’anell diria «De G.» i no «De R.» —vaig suggerir.

—No se sap mai. Hi ha noies que anomenen els homes pel cognom. I ja has sentit què deia miss Gannet avui, sobre la Flora.

Estrictament parlant no havia sentit que miss Gannet en digués res, d’aquest estil, però vaig respectar el poder deductiu de la Caroline.

—I què me’n dius, d’Hèctor Blunt? —vaig insinuar—. Si hi ha algú que…

—Ximpleries —va dir la Caroline—. En Blunt pot admirar la Flora… i fins i tot és possible que n’estigui enamorat. Però pots estar ben segur que cap noia no s’enamorarà d’un home prou vell per poder ser el seu pare mentre hi hagi un jove secretari ben plantat pels voltants. La Flora pot encoratjar el major Blunt només per fer-lo servir de tapadora. Les noies són molt astutes. Però hi ha una cosa que et puc assegurar, James Sheppard: Flora Ackroyd no sent gens ni mica d’amor per Ralph Paton, ni l’ha sentit mai. Em pots ben creure.

I la vaig creure, dòcilment.





CAPÍTOL XVII


En Parker

L’endemà se m’acudí de pensar que sota la influència de l’exaltació que m’havia produït el «tin-ho» o «el triomf perfecte», potser havia pecat una mica d’indiscret. Certament, en Poirot no m’havia demanat que li guardés el secret del descobriment de l’anell. Però, d’altra banda, no n’havia dit res a la gent de Fernly, i, pel que jo sabia, jo era l’única persona que estava al corrent de la seva existència. Em sentia una mica culpable. El fet corria ja per tot King’s Abbot i s’estenia com un incendi. Esperava que en Poirot me’n fes retret d’un moment a l’altre.

L’enterrament conjunt de mistress Ferrars i Roger Ackroyd se celebrà aquell matí a les onze. Va ser una cerimònia impressionant i malenconiosa. Tota la colla de Fernly hi va assistir.

Després de l’enterrament, en Poirot, que, també hi havia assistit, em va agafar pel braç i em va invitar a acompanyar-lo de retorn a casa seva. El veia molt seriós, i em temia que la meva indiscreció de la nit anterior li hagués arribat a les orelles. Però aviat es va fer evident que els seus pensaments estaven ocupats per una cosa ben diferent.

—Miri —em va dir—. Hem d’actuar. Amb la seva col·laboració em proposo examinar un testimoni. L’interrogarem i li posarem la por al cos de tal manera que per força ens haurà de dir la veritat.

—Quin testimoni? —vaig preguntar molt sorprès.

—En Parker! —va dir en Poirot—. Li he demanat que sigui a casa meva aquest matí a les dotze. En aquest moment deu estar esperant-nos.

—Què sospita? —em vaig arriscar a demanar-li, mirant-lo de reüll.

—Només sé una cosa: que no estic satisfet.

—Creu que era ell qui feia xantatge a mistress Ferrars?

—O això o…

—Què? —vaig fer, després d’esperar uns moments.

—Amic meu, només li diré una cosa: crec que va ser ell.

La gravetat de la seva expressió i quelcom d’indefinible que hi palpitava em van reduir al silenci.

Quan vam arribar a The Larches ens van informar que en Parker esperava la nostra tornada. El majordom es va aixecar respectuosament quan nosaltres vam entrar a la sala.

—Bon dia, Parker —va dir en Poirot amb veu amable—. Un moment, si us plau.

Es va treure l’abric i els guants.

—Permeti’m, senyor —va dir en Parker.

I va fer un salt endavant per ajudar-lo. Després va col·locar totes dues coses ben posades en una cadira, prop de la porta. En Poirot el va observar amb aprovació.

—Gràcies, estimat Parker —va dir—. Segui, si us plau. El que li haig de dir pot ser una mica llarg.

En Parker va asseure’s, no sense inclinar el cap un moment, com per excusar-se’n.

—I bé, per què li sembla que li he demanat que vingués aquest matí?

En Parker va estossegar.

—Suposo, senyor, que desitja fer-me alguna pregunta sobre el meu difunt senyor… de tipus privat.

—Précisément —va dir en Poirot, radiant—. Teniu gaire experiència en la pràctica del xantatge?

—Senyor!

El majordom es va posar dret d’una revolada.

—No s’exalti —va dir en Poirot, tranquil—. I no posi aquesta cara d’home honrat a qui acaben d’insultar. Està perfectament al corrent de tot el que cal saber sobre el xantatge, sí o no?

—Senyor… jo, mai… mai de la vida… no havia estat…

—Insultat d’aquesta manera? —suggerí en Poirot—. Llavors, per què, excel·lent Parker, va tenir tant d’interès a escoltar la conversa que sostenia mister Ackroyd l’altra nit, en el seu despatx, després de sentir pronunciar la paraula «xantatge»?

—Jo no tenia cap…

—Qui va ser el seu amo anterior? —li disparà en Poirot de sobte.

—El meu amo anterior?

—Sí. Per a qui treballava abans de venir a casa de mister Ackroyd?

—Per al major Ellerby, senyor…

En Poirot li va treure les paraules de la boca.

—Exactament. El major Ellerby. I el major Ellerby es drogava, oi? Vostè viatjava amb ell. Quan era a les Bermudes, hi va haver una mica de soroll: un home va ser assassinat. El major Ellerby n’era responsable, en part. S’hi tirà terra al damunt. Però vostè ho sabia. Quant li va pagar el major Ellerby perquè callés?

En Parker el mirava bocabadat. L’home estava fet miques, i les galtes li tremolaven.

—Com veu, he fet alguns passos per saber coses —va dir en Poirot, amablement—. I va ser tal com he dit. Llavors vostè va cobrar una forta suma de diners amb el xantatge, i el major Ellerby va continuar pagant-li fins al dia de la seva mort. Ara vull que m’expliqui el seu darrer experiment.

En Parker encara seguia bocabadat.

—És inútil negar-ho. Hercule Poirot ho sap tot. Això que he dit del major Ellerby, és exacte o no?

A desgrat seu, en Parker va fer que sí amb el cap, una sola vegada. Estava blanc com el mató.

—Jo no he tocat ni un fil de la roba de mister Ackroyd —va murmurar—. Ho juro davant Déu, senyor. Tota l’estona he temut que sortís això. Però li juro que jo… que jo no el vaig matar.

La seva veu va pujar fins a convertir-se gairebé en un xiscle.

—M’inclino a creure’l, amic meu —va dir en Poirot—. No té prou valor ni coratge. Però vull saber la veritat.

—L’hi diré tot, senyor, tot el que vol saber. És veritat que aquella nit vaig voler escoltar la conversa. Una o dues paraules que havia sentit havien despertat la meva curiositat. I allò que mister Ackroyd no volia que el molestessin, i que es tanqués amb el doctor… El que vaig dir a la policia era la pura veritat, senyor. Vaig sentir la paraula «xantatge», senyor, i… bé…

Va fer una pausa.

—I va pensar que potser podria pescar alguna ganga, oi? —va suggerir en Poirot, suaument.

—Doncs… doncs… sí, sí, senyor. Vaig pensar que si algú feia xantatge a mister Ackroyd, per què no podia aprofitar-me’n jo també?

Una expressió molt curiosa va passar per la cara d’en Poirot, qui es tirà una mica cap endavant.

—Tenia cap raó, abans d’aquella nit, per suposar que mister Ackroyd era víctima d’un xantatge?

—No, senyor. Va ser una gran sorpresa per a mi. Era un home de costums tan regulars!

—Què va poder sentir de la conversa?

—Ben poca cosa, senyor. Hauria dit que tot se’m girava en contra. Per començar, havia d’atendre els meus deures de majordom. I quan vaig poder-me escórrer, una o dues vegades, fins al despatx, va ser inútil. La primera vegada el doctor Sheppard en sortia i de poc no m’atrapa escoltant, i una altra vegada mister Raymond em va passar davant, en el vestíbul principal, en direcció cap allà, i vaig comprendre que era inútil; i quan vaig anar-hi amb la safata, miss Flora em va obligar a retirar-me.

En Poirot va mirar fixament l’home, una estona, com per calibrar-ne la sinceritat. En Parker també el va mirar amb franquesa.

—Espero que em creurà, senyor. Des del primer moment he temut que la policia esbrinés aquest vell afer del major Ellerby i llavors sospités de mi.

—Eh bien —va fer en Poirot a l’últim—. Estic disposat a creure-m’ho. Però li haig de demanar una cosa. Que m’ensenyi la seva llibreta de la caixa d’estalvis. Suposo que en té una, oi?

—Sí, senyor, i justament la porto al damunt.

No gens torbat, se la va treure de la butxaca. En Poirot va agafar la llibreta prima, amb tapes verdes, i n’examinà els ingressos.

—Ah! Veig que aquest any ha comprat cinc-centes lliures d’obligacions de l’Estalvi Nacional!

—Sí, senyor. Jo ja tenia estalviades més de mil lliures, com a resultat de la meva relació amb… amb el meu antic amo, el major Ellerby. I aquest any he tingut força sort amb els cavalls. Molta sort, bah! Recorda, senyor, aquell cavall que va guanyar el Jubileu quan ningú no s’ho esperava? Vaig tenir la bona fortuna d’apostar-hi vint lliures.

En Poirot li va retornar la llibreta.

—Bé, bon dia, Parker. Crec que m’ha dit la veritat. Si no és així… pitjor per a vostè, amic meu.

Quan en Parker va ser fora, en Poirot va tornar a agafar l’abric.

—Sortim altra vegada? —vaig voler saber.

—Sí, anirem a fer una visiteta al bo d’en Hammond.

—Li ha semblat certa, la història d’en Parker?

—És prou versemblant. Sembla ben clar que, si no és un actor excepcional, creu sincerament que era el mateix Ackroyd qui era víctima de xantatge. Si és així, vol dir que no sap res de l’afer de mistress Ferrars.

—Llavors, en aquest cas… qui…?

—Précisément! Qui? Però la nostra visita a mister Hammond té una sola finalitat. Deixarà en Parker lliure de tota sospita o bé…

—O bé, què?

—Aquest matí incorro sovint en el mal costum de deixar les frases inacabades —s’excusà en Poirot—. Però ha de tenir paciència amb mi.

—A propòsit —vaig dir, tot mansoi—, li haig de confessar una cosa. Em temo que, sense voler, vaig deixar anar allò de l’anell.

—Quin anell?

—L’anell que va trobar a l’estanyol.

—Ah, sí! —va fer en Poirot, somrient.

—Espero que no s’hagi enutjat amb mi. Va ser un descuit per part meva.

—I ara, amic meu, gens ni mica! Jo no li vaig pas prohibir de parlar-ne. Podia fer-ho amb tota llibertat si volia. Es va mostrar interessada, la seva germana?

—Ja ho crec! Va causar sensació. Circulen tota mena de teories.

—Ah! Tan senzill com és! La veritable explicació salta a la vista, oi?

—Sí? —vaig fer, sec.

En Poirot va riure.

—L’home prudent no es compromet —va observar—. No és així? Però heus aquí la casa de mister Hammond.

L’advocat era al seu despatx, i ens van dir que passéssim sense haver d’esperar. En Hammond es va aixecar i ens va saludar amb el seu estil sec i precís.

En Poirot va anar directament al gra.

—Monsieur, aspiro a aconseguir de vostè certa informació, sempre que sigui tan amable de voler-me-la donar. Tinc entès que administrava els afers de mistress Ferrars, de King’s Paddock?

Vaig observar la ràpida guspira de sorpresa que va passar pels ulls de l’advocat abans que la seva reserva professional tornés a cobrir-li la cara amb una màscara.

—Certament. Tots els seus afers passaven per les meves mans.

—Molt bé. Ara, abans de preguntar res, m’agradarà que escolti la història que el doctor Sheppard li explicarà. Suposo que no té inconvenient, amic meu, a repetir la conversa que va sostenir amb mister Ackroyd divendres a la nit.

—En absolut —vaig dir.

I immediatament vaig començar el relat d’aquella estranya nit.

En Hammond escoltava amb gran atenció.

—I això és tot —vaig dir, en acabar.

—Xantatge —va dir l’advocat, tot pensarós.

—El sorprèn? —va preguntar en Poirot.

L’advocat es va treure les ulleres de pinça i va netejar-ne els vidres amb el seu mocador.

—No —va contestar—, no puc dir que em sorprengui. Un temps vaig sospitar una cosa d’aquesta mena.

—Això ens porta —va dir en Poirot— a la informació que aspiro aconseguir. Si algú pot donar-nos una idea de les sumes pagades, aquest algú és vostè, monsieur.

—No veig cap inconvenient a donar aquesta informació —va dir en Hammond, després de pensar-s’ho bé—. Durant l’any passat, mistress Ferrars va vendre certes accions, i els diners que en va treure van ser ingressats en el seu compte i no van tornar a ser invertits. Com que les seves rendes eren importants i ella vivia molt discretament des de la mort del seu marit, es podia suposar que aquelles sumes eren destinades a algun fi determinat. Un dia la vaig sondejar a aquest respecte, i em va dir que es veia obligada a mantenir diversos parents pobres del seu marit. Naturalment, no hi vaig insistir. Fins ara he pensat sempre que aquells diners anaven a parar a mans d’alguna dona que podia tenir certs drets sobre Ashley Ferrars. Mai no vaig ni somiar que la mateixa mistress Ferrars es trobés en un embolic.

—I… a quant pujava tot plegat? —va preguntar en Poirot.

—En total, calculo que les diverses sumes pujaven com a mínim vint mil lliures.

—Vint mil lliures! —vaig exclamar—. En un any!

—Mistress Ferrars era molt rica —va dir en Poirot secament—. I la pena que correspon a l’assassí no és gens agradable.

—Puc fer alguna cosa més per vostès? —va preguntar en Hammond.

—No, gràcies —va dir en Poirot, aixecant-se—. Accepti les meves excuses per haver-lo pertorbat.

—I ara, no s’ho val.

—La paraula «pertorbar» —vaig observar, quan vam ser fora— s’aplica generalment als desordres mentals.

—Ah! —va exclamar en Poirot—. Mai no arribaré a parlar perfectament la seva llengua, tan curiosa. Hauria hagut de dir «estorbat», n’est ce pas?

—«Destorbat» és el que volíeu dir.

—Gràcies, amic meu. Veig que li agrada parlar amb propietat. Eh bien, què me’n diu, ara, de l’amic Parker? Amb vint mil lliures a la butxaca, creu que hauria seguit treballant de majordom? Je ne pense pas. És clar que podia ingressar aquests diners en un altre compte, amb nom figurat, però m’inclino a creure que ens va dir la veritat. Si és un bergant, és un bergant en petita escala. No té idees grans. Això ens deixa una possibilitat: en Raymond. O… bé… o el major Blunt.

—En Raymond no pot ser —vaig objectar—. Sabem que estava desesperat per una qüestió de cinc-centes lliures.

—Sí, això diu ell.

—Quant al major Blunt…

—Quant al major Blunt, li diré una cosa —em va interrompre en Poirot—. El meu ofici és esbrinar coses. I les esbrino. Eh bien… aquest llegat de què parla, he descobert que va ser d’una quantitat de molt a prop de vint mil lliures. Què me’n diu?

Em vaig quedar tan sorprès que no sabia què dir.

—És impossible —vaig dir, a l’últim—. Un home tan conegut com Hèctor Blunt…

En Poirot arronsà les espatlles.

—Qui sap? Almenys és un home d’idees grans. Confesso que em costa d’imaginar-me’l fent de xantatgista, però hi ha una altra possibilitat que ni tan sols ha considerat.

—Quina?

—El foc, amic meu. És possible que el mateix Ackroyd destruís la carta, amb sobre i tot, un cop vostè ja havia sortit.

—No em sembla gens probable —vaig dir lentament—. I ben mirat… és clar que podia ser. Potser va canviar de pensament.

En aquell moment arribàvem a casa meva, i, sense pensar-m’ho gaire, vaig convidar en Poirot a entrar i compartir el dinar amb nosaltres.

Em pensava que la Caroline m’ho agrairia, però les dones són francament difícils de complaure. Aquell dia teníem costelles, per dinar, i el personal de la cuina, tripa amb ceba. I dues costelles servides per a tres persones són, certament, un problema difícil de resoldre.

Però la Caroline poques vegades triga a resoldre aquesta mena de problemes. Bo i mentint magníficament, va explicar a en Poirot que encara que jo me’n burlava per aquest motiu, ella era fervent partidària de la dieta vegetariana. Va dissertar, extasiada, sobre les delícies de les costelletes de verdura —que em penso que no n’havia menjades mai— i es va menjar una torrada amb formatge fos, amb una gran satisfacció, tot fent repetides al·lusions als perills de menjar carn.

Després, quan sèiem davant la llar de foc tot fumant, la Caroline atacà directament en Poirot.

—Encara no ha trobat Ralph Paton? —va preguntar.

—On havia de trobar-lo, mademoiselle?

—Jo pensava que potser el trobaria a Cranchester —va dir la Caroline, en un to carregat de segones intencions.

En Poirot semblava senzillament desorientat.

—A Cranchester? Per què a Cranchester, justament?

Jo el vaig il·lustrar, amb un lleuger matís maliciós.

—Un membre del nostre nombrós personal d’informació el va veure en un cotxe, ahir, per la carretera de Cranchester.

La sorpresa d’en Poirot es va fondre, i l’home es va posar a riure de bona gana.

—Ah, per això? Una simple visita al dentista, c’est tout. Em feia mal un queixal, i vaig anar a cal dentista. De seguida va deixar de fer-me’n, i em vaig proposar tornar-me’n a casa. Però el dentista va dir que no. Que valia més arrencar-lo. Vam discutir. Ell hi va insistir. I finalment es va sortir amb la seva. El que és aquest queixal, ja no tornarà a fer-me mal.

La Caroline es desinflà com una bomba foradada.

Llavors ens vam posar a parlar del caràcter de Ralph Paton.

—És un caràcter dèbil —vaig insistir—, però no és mala persona.

—Ah! —va dir en Poirot—. Però, ben mirat, la feblesa, on porta?

—Exactament —va dir la Caroline—. Miri el cas d’en James… feble com una canya, si jo no fos al seu costat per tenir-ne cura.

—Estimada Caroline —vaig dir, molest—, no pots parlar sense haver de personalitzar?

—Ets feble, James —va dir la Caroline, impàvida—. Tinc vuit anys més que tu, sí, i no em fa res que monsieur Poirot ho sàpiga…

—No ho hauria sospitat mai, mademoiselle —va dir en Poirot, amb una lleugera inclinació galant.

—Vuit anys més. I sempre he considerat que tenia el deure de vetllar per tu. Si no t’hagués pujat com cal, Déu sap en quin embolic podries trobar-te ficat a aquestes altures…

—Potser m’hauria casat amb una aventurera estupenda… —vaig murmurar, mirant el sostre i deixant anar amples anelles de fum.

—Una aventurera! —va dir la Caroline en to de mofa—. Si ens posem a parlar d’aventureres…

I va deixar la frase a mig fer.

—Què? —li vaig preguntar amb certa curiositat.

—No res. Però no crec que ens calgués anar gaire lluny per trobar-ne una.

Llavors s’adreçà bruscament a en Poirot.

—En James s’entesta a afirmar que vostè creu que l’assassinat va ser comès per algú de la casa. Jo només puc dir una cosa: s’equivoca.

—No m’agradaria equivocar-me —va dir en Poirot—. No és precisament el meu… com ho diuen, vostès… el meu metier.

—He estudiat els fets amb molta atenció —va continuar la Caroline, sense fer cas de l’observació d’en Poirot—, tal com els he pogut saber per en James i d’altres. I, pel que jo veig, de totes les persones de la casa només dues podrien haver-ho fet. Ralph Paton i Flora Ackroyd.

—Però, estimada Caroline…

—No m’interrompis, James. Sé perfectament el que em dic. En Parker la trobà davant la porta, oi? No va sentir pas que el seu oncle li digués «bona nit». La Flora hauria pogut matar-lo allà mateix.

—Caroline!

—Jo no dic pas que ho fes. Dic que podia haver-ho fet. De fet, encara que la Flora és com totes les noies d’avui dia, que no respecten els seus superiors i es pensen que ho saben tot sobre qualsevol tema, no la considero capaç ni de matar una gallina. Però els fets parlen. Mister Raymond i el major Blunt tenen coartada. Mistress Ackroyd també. Fins i tot aquesta dona, la Russell, sembla que en té, i bona sort n’ha tingut de poder esgrimir-la. Qui queda, doncs? Només en Ralph i la Flora! I, diguin el que diguin, jo no crec que Ralph Paton sigui l’assassí. Un xicot que el coneixem de tota la vida!

En Poirot va servar silenci un moment, tot contemplant el torterol de fum de la seva cigarreta. Quan va parlar, a l’últim, ho va fer amb una veu suau i llunyana que produïa una impressió molt curiosa. No era gens la seva manera de fer habitual.

—Imaginem un home, un home corrent i normal. Un home que no porta pas la idea del crim en el seu cor. Hi ha en aquest home un caient feble, molt al fons d’ell mateix. Fins ara mai no ha estat posat a prova, potser no ho serà mai. I en aquest cas baixarà a la tomba honorablement, voltat del respecte de tothom. Però suposem que passa alguna cosa. Es troba en dificultats. O, potser, ni això. Per pura casualitat pot ensopegar amb un secret, un secret relatiu a la vida o la mort d’una altra persona. Potser el seu primer impuls serà de parlar, de complir el seu deure d’honrat ciutadà. Però, tot d’una, sorgeix la veu de la seva feblesa. Heus aquí una oportunitat per fer diners, gran quantitat de diners. El nostre home vol diners, els desitja… i és tan fàcil! No ha de fer res… Només callar. Això és el començament. L’afany de diners va en augment. En vol més i més. Se sent embriagat per la mina d’or que s’ha obert als seus peus. Es torna ambiciós. I en la seva ambició desmesurada passa de la ratlla. A un home se’l pot esprémer tant com es vulgui. Però a una dona, no. Perquè les dones senten en el fons del cor un gran desig de dir la veritat. Quants marits que han enganyat les seves dones se’n van tranquil·lament a la tomba emportant-se amb ells el seu secret! Quantes mullers que han enganyat els seus marits han fet malbé les seves vides explicant la veritat clara i neta a aquests mateixos marits! Per què? Perquè la pressió que sofrien era massa forta per a elles. En un moment d’imprudència, que després lamentaran, bien entendu, renuncien a la seva seguretat i proclamen la veritat, amb una gran satisfacció íntima, purament momentània. Això és el que passa, sospito, en aquest cas. La pressió arriba a ser massa forta. I es produeix allò del vostre proverbi: «la mort de la gallina dels ous d’or». Però la cosa no acaba aquí. L’home de qui parlem es troba en perill de veure’s descobert. I ja no és el mateix home que era… diguem, fa un any. La seva fibra moral ha perdut consistència. Està desesperat. Sent que està perdent la batalla i està disposat a recórrer a tots els mitjans que estiguin al seu abast, perquè si el descobrien seria la seva ruïna. I per això… la daga colpeix!

En Poirot va fer una pausa. Era com si s’hagués produït un misteriós encís que omplia tota l’habitació. No puc ni intentar descriure la impressió que les seves paraules van produir. Hi havia quelcom en aquella anàlisi despietada i en el seu implacable poder de visió que ens omplí de terror a tots dos.

—Després —va continuar, suaument—, un cop passat el perill, tornarà a ser ell mateix, un home normal i amable. Però si la necessitat tornava a sorgir, tornaria a colpir, altra vegada.

La Caroline, a l’últim, s’aixecà.

—Vostè es refereix a Ralph Paton —va dir—. Potser té raó, o potser no, però no pot condemnar un home sense escoltar-lo.

El telèfon va sonar, estrident. Vaig sortir al vestíbul i vaig despenjar de seguida.

—Com? —vaig fer—. Sí. Sóc el doctor Sheppard.

Vaig escoltar un minut o dos, i després vaig contestar breument. Tornant a penjar, vaig entrar altra vegada a la sala d’estar.

—Poirot —vaig dir—, han detingut un home a Liverpool. Es diu Charles Kent, i se suposa que és el foraster que va visitar Fernly aquella nit. Em demanen que vagi a Liverpool immediatament per identificar-lo.





CAPÍTOL XVIII


Charles Kent

Mitja hora més tard, en Poirot, l’inspector Raglan i jo érem en el tren, camí de Liverpool. L’inspector estava molt excitat.

—Si no altra cosa —va declarar d’allò més engrescat—, podem descobrir el que fa referència al xantatge. Pel que m’han dit per telèfon, és un element perillós. I afeccionat als narcòtics. No ens serà difícil de treure’n el que ens interessa saber. Si trobàvem una ombra de motiu, gairebé podríem assegurar que va ser ell l’assassí de mister Ackroyd. Però, llavors, ¿per què segueix amagant-se el jove Ralph Paton? Tot plegat és un embolic de primera. A propòsit, monsieur Poirot, vau tenir tota la raó en allò de les empremtes digitals. Eren del propi mister Ackroyd. A mi també se m’havia acudit la idea, però m’havia semblat massa improbable.

Vaig somriure, per dins. Era evident que l’inspector Raglan intentava quedar bé.

—Referent a aquest home —va dir en Poirot—, no el deuen pas haver arrestat, encara, oi?

—No. Està detingut com a sospitós.

—I què ha declarat, per ara?

—Molt poca cosa —va dir l’inspector, fent una ganyota—. És un tipus desconfiat, sembla. S’ha fet un tip d’insultar la policia i poca cosa més.

En arribar a Liverpool em vaig quedar parat de veure amb quin entusiasme rebien en Poirot. El superintendent Hayes, que ens va rebre, havia treballat amb en Poirot en alguns casos, anys enrere, i, evidentment, tenia una opinió exagerada de les seves qualitats.

—Ara que tenim Hercule Poirot aquí, aviat haurem aclarit les coses —va dir, animadament—. Em pensava que s’havia retirat, monsieur.

—I m’havia retirat, efectivament, estimat Hayes. Però és tan avorrit el retir! No es pot imaginar amb quina monotonia se succeeixen els dies!

—Ho crec, ho crec. De manera que ha vingut a donar una ullada a la nostra troballa? És el doctor Sheppard? Tinc entès que vostè podrà identificar-lo, oi?

—No n’estic gaire segur —vaig dir, vacil·lant.

—Com l’ha atrapat? —va preguntar en Poirot.

—Vam fer circular la seva descripció física, sap? A la premsa i particularment. Confesso que les dades eren ben escasses. Aquest individu té accent americà, certament, i no nega que es trobava prop de King’s Abbot aquella nit. Només que es pregunta que té a veure tot això amb nosaltres i es nega a contestar les nostres preguntes.

—El podré veure, jo també? —va preguntar en Poirot.

El superintendent li va fer l’ullet, amb intenció.

—Estarem encantats, monsieur Poirot. Està autoritzat a fer tot el que li plagui. L’inspector Japp, de Scotland Yard, preguntava per vostè l’altre dia. Deia que sabia que estava relacionat extraoficialment amb aquest cas. On es troba amagat el capità Paton, senyor? M’ho pot dir?

—Dubto que fos prudent de fer-ho en aquesta ocasió —va dir en Poirot, amb una postureta.

Em vaig mossegar els llavis per dissimular un somriure. En sabia, de fer comèdia, l’homenet!

Després d’enraonar una estona més, ens van portar a veure el presoner.

Era un jove de no més de vint-i-dos o vint-i-tres anys. Alt, prim, amb les mans una mica tremoloses, i amb tot l’aspecte d’haver posseït una considerable força física, ara perduda. Tenia els cabells foscos, però els ulls blaus i esmunyedissos, que es negaven a mirar de fit a fit. Jo sempre havia alimentat la il·lusió que hi havia quelcom de familiar en el personatge que havia trobat aquella nit, però si era aquell jove, estava completament equivocat. No em recordava en absolut cap persona que jo conegués.

—Au, Kent —va dir el superintendent—. Posi’s dret. Té visites. Coneix algun d’aquests senyors?

En Kent ens va mirar amb posat murri, però no va dir res. Vaig observar que la seva mirada passava de l’un a l’altre i després tornava a fixar-se en mi.

—Bé, senyor —em va dir el superintendent—, què hi diu?

—L’estatura és la mateixa —vaig fer—, i, quant a l’aspecte general, podria ser ell, sí. Però no l’hi puc assegurar del cert.

—Què dimonis significa, tot això? —va preguntar en Kent—. Què tenen, vostès, contra mi? Vinga, diguin-m’ho d’una vegada! De què m’acusen?

Vaig fer que sí amb el cap.

—És ell —vaig dir—. Reconec la veu.

—Reconeix la meva veu? I quan li sembla que l’ha sentida, abans d’avui?

—Divendres al vespre, davant la reixa d’entrada de Fernly Park. Em va demanar si sabia quin era el camí per anar-hi.

—Jo? Jo?

—Ho confessa? —va preguntar l’inspector.

—Jo no confesso res. Primer vull saber de què m’acusa.

—No ha llegit els diaris aquests dies? —va preguntar en Poirot parlant per primera vegada.

L’home entreclucà els ulls.

—Ah, es tracta d’això? Vaig llegir que havien escabetxat un vell sòmines a Fernly. I ara em volen carregar el mort a mi, oi?

—Vostè va ser allà aquella nit —va dir en Poirot amb calma.

—Com ho sap, mestre?

—Per això.

En Poirot es va treure una cosa de la butxaca i l’exhibí.

Era la ploma d’ànec que havia trobat a la glorieta.

En veure la ploma, l’home va canviar de cara i va iniciar el gest d’allargar la mà per agafar-la.

—«Neu» —va dir en Poirot, reflexivament—. No, amic meu, és buida. La vaig trobar allà mateix on la va deixar caure, aquella nit: a la glorieta.

En Charles Kent el va mirar, insegur.

—Sembla que sap moltes coses, mestre —va dir—. Vostè que tant sap potser recorda això: els diaris deien que el vell va ser escabetxat entre tres quarts de deu i les deu.

—Així és —convingué en Poirot.

—Sí, però, va ser així realment? Això és el que jo vull saber.

—Aquest senyor l’hi dirà —va fer en Poirot.

I va assenyalar l’inspector, que va vacil·lar, va mirar el superintendent Hayes, després en Poirot, i finalment, com si aquests l’hi haguessin autoritzat, va dir:

—Així va ser. Entre tres quarts de deu i les deu.

—Llavors no té per què retenir-me aquí —va dir en Kent—. Jo era molt lluny de Fernly Park a dos quarts de deu menys cinc. Podeu preguntar-ho en The Dog & Whistle. És un cafè que hi ha a un quilòmetre i mig de Fernly, a la carretera que va a Cranchester. Recordo que allà vaig armar una mica d’escàndol. A tres quarts de deu de la nit. Què hi diu?

L’inspector Raglan va anotar una cosa a la seva llibreta.

—Què? —va preguntar en Kent.

—Ho comprovarem —va dir l’inspector—. Si ha dit la veritat no tindrà de què queixar-se. De tota manera, què hi feia, a Fernly Park?

—Vaig anar a veure una persona.

—Qui?

—No n’ha de fer res.

—Val més que contesti com Déu mana, jove —l’advertí el superintendent.

—Deixi’s d’històries. Vaig anar a Fernly Park per les meves coses i prou. Si ja n’era fora abans que es cometés l’assassinat, això és l’únic que interessa a la poli.

—El seu nom és Charles Kent, oi? —va dir en Poirot—. D’on és?

L’home el va mirar, sorprès, i després va somriure.

—Sóc anglès de soca-rel —va dir.

—Sí —va dir en Poirot, meditatiu—. Em penso que sí, que ho és. Jo diria que va néixer a Kent.

L’home va tornar a mirar-lo, bocabadat.

—Per què? Per què me’n dic? Què hi té a veure? Per ventura tots els que es diuen Kent han d’haver nascut justament en aquest comtat?

—En determinades circumstàncies m’imagino que podria ser —va dir en Poirot, molt deliberadament—. En determinades circumstàncies, comprèn?

Hi havia tanta intenció a la seva veu que els dos oficials de policia el van mirar sorpresos. Quant a Charles Kent, es posà vermell com un tomàquet, i per un moment vaig pensar que anava a llançar-se contra en Poirot. S’ho repensà, però, i va desviar la mirada tot deixant anar una riallada.

En Poirot va moure el cap afirmativament, com sentint-se satisfet, i va sortir de la cel·la. Els dos oficials el van seguir immediatament.

—Comprovarem la seva declaració —va dir en Raglan—. Encara que no crec que menteixi. Però, tard o d’hora, l’obligarem a explicar clarament què hi va anar a fer, a Fernly Park. Em fa l’efecte que hem pescat el xantatgista. D’altra banda, si la seva versió és correcta, no pot haver tingut res a veure amb l’assassinat. Quan el vam detenir portava al damunt deu lliures, una quantitat bastant notable. M’imagino d’on les havia tretes. Els números dels bitllets no es corresponen, però ben segur que la primera cosa que va fer va ser canviar-los. Mister Ackroyd devia donar-li els diners, i llavors segurament va guillar tan de pressa com va poder. I a què venia tot això de si havia nascut a Kent o no? Què hi té a veure amb el nostre afer?

—Res en absolut —va dir en Poirot, suaument—. Una petita pensada meva, ve-t’ho aquí. Jo sóc famós per les meves petites pensades, justament.

—Ah, sí —va dir en Raglan, estudiant-lo amb expressió confusa.

El superintendent va deixar anar una forta riallada.

—Quantes vegades li he sentit dir a l’inspector Japp: «Monsieur Poirot i les seves petites pensades! Massa imaginatives per al meu gust, però sempre hi ha alguna cosa encertada!».

—Us mofeu de mi —va dir en Poirot somrient—, però no hi fa res. Els vells riuen, a vegades, quan els joves i intel·ligents no riuen gens ni mica.

I dedicant-los un cop de cap carregat d’intenció, va sortir al carrer.

En Poirot i jo vam dinar junts en un restaurant. Ara sé que en aquell moment ja coneixia tota la veritat. Havia trobat el darrer fil que necessitava per arribar-hi.

Però jo, llavors, no ho sospitava. Atribuïa la seva actitud a la seva seguretat habitual, i donava per fet que les coses que a mi em feien ballar el cap, també l’hi feien ballar a ell.

El que menys entenia era què podia haver anat a fer a Fernly Park, en Charles Kent. Un cop i un altre em vaig formular la pregunta, sense trobar cap resposta satisfactòria. A l’últim vaig aventurar una pregunta a en Poirot. La seva resposta va ser immediata.

—Mon ami, jo no penso; jo sé.

—De debò? —vaig fer, incrèdul.

—Certament. Suposo que per a vostè seria totalment inintel·ligible si li deia que aquest home va anar a Fernly, aquella nit, perquè havia nascut a Kent.

El vaig mirar bocabadat.

—Certament, no trobo que tingui ni cap ni peus —vaig dir, secament.

—Ah! —va fer en Poirot, compassiu—. No hi fa res; però jo segueixo tenint la mateixa petita pensada.





CAPÍTOL XIX


Flora Ackroyd

Quan tornava de la meva ronda, l’endemà al matí, l’inspector Raglan em va parar al carrer. Vaig frenar, i l’inspector va pujar a l’estrep.

—Bon dia, doctor Sheppard —va dir—. Bé, la coartada d’aquell home era correcta.

—La de Charles Kent?

—La de Charles Kent. La cambrera de The Dog & Whistle, Sally Jones, el recorda perfectament. Ha triat la seva fotografia d’entre d’altres cinc. Eren exactament tres quarts de deu quan va entrar al bar, i aquest local és gairebé a dos quilòmetres de Fernly Park. La noia diu que el noi portava molts diners: va veure com es treia un grapat de bitllets de la butxaca. Diu que la va sorprendre molt, veient la mena d’individu que era, amb un parell de botes que no anaven ni amb rodes. Ve’t aquí on van anar a parar aquelles quaranta lliures.

—I l’home segueix negant-se a explicar per què va anar a Fernly?

—És tossut com una mula. Acabo de parlar amb en Hayes, a Liverpool, per telèfon.

—Hercule Poirot diu que ell ja sap per què va anar a Fernly, aquest home —vaig observar.

—Ah, sí? —va exclamar l’inspector, interessat.

—Sí —vaig dir, maliciosament—. Diu que hi va anar perquè havia nascut a Kent.

Em va produir un plaer maligne venjar-me en l’inspector del meu propi desengany.

En Raglan em va mirar amb els ulls molt oberts, un moment, sense comprendre. Després li florí un somriure als llavis i es tocà el front significativament.

—Una mica tocat de la tapadora —va dir—. Ja m’ho havia semblat alguna vegada. Pobre home, per això va haver de retirar-se i va venir a viure aquí. Cosa de família, segurament. Té un nebot completament tocat de l’ala.

—Ah, sí? —vaig dir molt sorprès.

—Sí. No l’hi ha dit mai? Molt dòcil, crec, i tot el que vulgueu, però boig com una cabra, pobre noi.

—Qui l’hi ha dit?

L’inspector Raglan va tornar a somriure.

—M’ho va explicar miss Sheppard, la vostra germana.

Realment, la Caroline és astoradora. No para fins que esbrina els més ínfims detalls dels secrets de família de tothom. Dissortadament, mai no he pogut infiltrar-li la discreció necessària per guardar-se’ls per a ella mateixa.

—Pugi, inspector —vaig dir, obrint la porta del cotxe—. Anirem junts a The Larches i informarem el nostre amic belga de les darreres notícies.

—Potser sí que val la pena. Al capdavall, encara que estigui una mica guillat, em va donar una bona idea sobre les empremtes digitals, l’altre dia. En això d’aquest individu sembla que no hi toca, però qui ho sap, potser hi ha alguna cosa d’útil darrere la seva follia.

En Poirot ens va rebre amb el seu habitual somriure de cortesia, i va escoltar la informació que li portàvem fent cops de cap afirmatius de tant en tant.

—Sembla evident, oi? —va dir l’inspector, més aviat desolat—. És impossible assassinar una persona mentre estàs bevent en un bar situat a dos quilòmetres de la víctima.

—I el deixarà anar?

—Què podem fer, si no? No podem pas retenir-lo sota l’acusació d’obtenir diners amb males arts. No tenim cap prova de res.

L’inspector va llançar un llumí apagat a la llar de foc, amb un gest desanimat. En Poirot el va recollir i el va deixar en un petit receptacle destinat a aquest fi. La seva acció va ser purament maquinal. Jo veia ben clar que pensava en una altra cosa.

—Jo, en el vostre lloc —va dir a l’últim—, encara no deixaria anar Charles Kent.

—Com vol dir?

En Raglan el mirava, sorprès.

—El que he dit. Jo no el deixaria anar, encara.

—Suposo que no sospita que pot tenir res a veure amb l’assassinat, oi?

—Jo crec que probablement no hi té res a veure… però encara no podem estar-ne segurs.

—Però si li acabo de dir…

En Poirot va alçar una mà, en senyal de protesta.

—Mais oui, mais oui. Ja ho he sentit. No sóc sord… ni estúpid, gràcies a Déu! Però, comprengui-ho, vostè mira l’afer partint d’unes premisses… se’n diu d’unes premisses falses, oi?

L’inspector li va clavar una mala mirada.

—No sé per què ho diu, això. Sabem que mister Ackroyd era viu a tres quarts de deu. Ho admet, oi?

En Poirot el va mirar un moment, i després va remenar el cap negativament, amb un petit somriure.

—Jo no admeto res que no sigui… provat!

—En tenim proves de sobres. Tenim la declaració de miss Flora Ackroyd.

—Que va entrar a dir «bona nit» al seu oncle? Es que jo… jo no sempre crec el que em diuen les dones joves; no, encara que siguin molt boniques i encisadores.

—Però, què dimonis, home! En Parker la va veure sortir per aquella porta.

—No. —La veu d’en Poirot va sonar amb una estranya brusquedat—. Això és justament el que no va veure. Ho vaig poder comprovar amb el petit experiment de l’altre dia. Ho recorda, doctor? En Parker la va veure davant la porta, a la part de fora, amb la mà al pom. No la va veure sortir de l’habitació.

—Però, on podia haver estat si no?

—Potser a l’escala.

—L’escala?

—Sí… És una de les meves petites pensades.

—Però si aquella escala només porta a l’habitació de mister Ackroyd.

—Justament.

I l’inspector va continuar mirant-lo bocabadat.

—Creu que havia pujat al dormitori del seu oncle? Bé, per què no podia pujar-hi? I per què hauria hagut de mentir, en això?

—Ah, aquesta és la qüestió, justament. Depèn del que hagués anat a fer-hi, oi?

—Vol dir… els diners? Vinga, home, suposo que no suggereix que va ser miss Ackroyd qui es va quedar les quaranta lliures!

—Jo no suggereixo res —va dir en Poirot—. Però li recordaré una cosa. La vida no era gens fàcil per a mare i filla. Hi havia factures, hi havia problemes constants per petites quantitats de diners. Roger Ackroyd era un home molt especial en matèria de diners. La noia podia trobar-se en un mal pas per una quantitat relativament reduïda. Imagini’s el que podia passar. La noia ha agafat els diners i baixa l’escala. A mig baixar, sent dringar els gots a la safata del majordom, en el vestíbul. De seguida comprèn de què es tracta: en Parker, que va cap al despatx. És absolutament necessari que el majordom no la vegi a l’escala. En Parker no ho oblidarà, perquè ho trobarà estrany. Si després es troben a faltar diners, és segur que en Parker recordarà que l’ha vista baixar l’escala. La noia té el temps just per córrer cap a la porta del despatx i posar una mà al pom per fer veure que acaba de sortir-ne, quan en Parker apareix. I la Flora diu la primera cosa que li passa pel cap, una repetició de les ordres que Roger Ackroyd havia donat a primera hora d’aquella mateixa nit, i després puja a la seva habitació.

—Sí, però més tard —insistí l’inspector— havia de comprendre la importància vital de dir la veritat, oi? Tot l’afer depèn d’això!

—Després —va dir en Poirot secament— la cosa resulta una mica difícil per a mademoiselle Flora. Li diuen, simplement, que hi ha la policia i que s’ha produït un robatori. Naturalment, arriba a la conclusió que s’ha descobert la seva malifeta. Només pensa una cosa: aferrar-se a la seva versió dels fets. Quan sap que han matat el seu oncle, és víctima del pànic. Les noies d’avui dia no es desmaien, monsieur, sense una causa molt considerable. Eh bien!, la causa hi és. Es veu obligada a seguir aferrada a la seva versió o a confessar-ho tot. I a una noia jove i bonica no li fa cap gràcia confessar que és una lladre, especialment davant les persones a les quals desitja agradar.

En Raglan va clavar un cop de puny a la taula.

—No m’ho puc creure —va dir—. És… és increïble. I vostè… vostè potser ho ha pensat des del primer moment, tot això?

—La possibilitat se’m va acudir des del primer moment, en efecte —va confessar en Poirot—. Sempre he estat convençut que mademoiselle Flora ens amagava alguna cosa. Per tal de comprovar-ho, vaig fer aquell petit experiment que li he dit. El doctor Sheppard m’hi acompanyà.

—Va dir que era una prova adreçada a en Parker —vaig dir jo, molest.

—Mon ami —va fer en Poirot, en to d’excusa—, com ja li vaig dir llavors, una cosa o altra cal dir.

L’inspector es va aixecar.

—S’imposa una cosa —declarà—. Hem de tornar a prendre declaració a miss Flora immediatament. Vol venir a Fernly amb mi, monsieur Poirot?

—I tant. El doctor Sheppard ens hi pot portar en el seu cotxe.

Vaig accedir-hi de bona gana.

Quan vam demanar per miss Ackroyd ens van fer passar a la sala del billar. La Flora i el major Blunt eren asseguts en un sofà prop de la finestra.

—Bon dia, miss Ackroyd —va dir l’inspector—. Que podríem parlar un moment amb vostè, a soles?

En Blunt s’aixecà immediatament i es dirigí cap a la porta.

—Què passa? —va preguntar la Flora, nerviosa—. No se’n vagi, major Blunt. Oi que es pot quedar? —va preguntar, adreçant-se a l’inspector.

—Com vulgui —va fer l’inspector, sec—. Tinc el deure de fer-li una o dues preguntes, però m’estimaria més fer-ho en privat, i tinc la impressió que vostè també s’ho estimaria més.

La Flora el va mirar intensament. Vaig veure que empal·lidia. Després es va girar i va parlar a en Blunt.

—Vull que es quedi… faci’m el favor… sí, hi insisteixo. Sigui el que sigui el que m’ha de dir l’inspector, m’estimo més que ho senti.

En Raglan arronsà les espatlles.

—Bé, si així ho vol, així serà. Miss Ackroyd, monsieur Poirot, aquí present, m’ha fet un cert suggeriment. Ell diu que vostè no va entrar al despatx la nit del divendres, que no va veure mister Ackroyd per dir-li «bona nit», i que en lloc de ser al despatx era a l’escala que baixa del dormitori del seu oncle quan va sentir que en Parker s’acostava pel vestíbul.

La Flora va mirar en Poirot. L’homenet li va adreçar un cop de cap afirmatiu.

—Mademoiselle, l’altre dia, quan sèiem al voltant de la taula, vaig demanar-los que fossin ben francs amb mi. Allò que no li diuen, al papà Poirot, ell ho descobreix pel seu compte. Va ser així o no? Miri, l’hi faré més fàcil. Es va quedar els diners o no?

—Els diners! —va exclamar en Blunt secament.

Va seguir un silenci que es va perllongar durant tot un minut.

Després la Flora es va aixecar i va parlar:

—Monsieur Poirot té raó. Jo vaig agafar els diners. Vaig robar. Sóc una lladre… sí, una lladregota vulgar i corrent. Ara ja ho sap! I m’alegro que sigui així. Aquests darrers dies han estat un malson.

Tot d’una es va asseure i va amagar la cara entre les mans. Però va continuar parlant per entre els dits.

—Ningú no pot saber el que ha estat la meva vida des que vaig arribar aquí. Necessitava coses, feia trampes per aconseguir-les, mentia, enganyava, amuntegava factures, prometia pagar… Oh, m’odio a mi mateixa quan hi penso! Això va ser el que ens va unir, a en Ralph i a mi. Tots dos érem febles! Jo el comprenia, i el compadia… perquè sóc de la mateixa mena. No som prou forts per sostenir-nos sols, ni ell ni jo. Som éssers febles, miserables, menyspreables.

Va mirar en Blunt i tot d’una va donar un cop de peu a terra.

—Per què em mira així, com si no em pogués creure? Puc ser una lladregota, però ara sóc sincera. Ja no menteixo. Ja no faig veure que sóc la mena de noia que li agrada a vostè, jove, innocent i senzilla. No em fa res que no vulgui tornar-me a veure. M’odio, em menyspreo… però vull que sàpiga una cosa, això sí: si el fet de dir la veritat hagués ajudat en Ralph, hauria parlat. Però, vaig saber des del principi que dir-ho no l’ajudaria. Al revés, encara el perjudicaria. No, no li feia cap mal aferrant-me a la meva mentida.

—En Ralph —va dir en Blunt—. Ja ho veig… sempre en Ralph!

—No ho entén —va dir la Flora, descoratjada—. No ho entendrà mai.

I es va girar cap a l’inspector.

—Ho confesso tot: necessitava diners amb urgència. Aquella nit no vaig tornar a veure el meu oncle després de sopar. Quant als diners, pot prendre les mesures que calgui. Res no pot ser pitjor del que ja és!

Tot d’una va tornar a esfondrar-se, va amagar la cara entre les mans i va sortir corrents de la sala.

—Bé —va dir l’inspector, sense esma—, així està la cosa.

Feia ben bé la impressió que no sabia per on tirar. En Blunt va avançar un pas.

—Inspector Raglan —va dir amb calma—. Mister Ackroyd em va donar aquests diners per a un fi determinat. Miss Ackroyd no els va tocar per res. Quan diu que els va agafar, menteix, per protegir el capità Paton. La veritat és tal com jo li dic. I estic disposat a donar-ne testimoni i jurar-ho davant el tribunal.

Va fer una mena d’inclinació encarcarada i, bo i girant-se bruscament, va sortir de la sala.

En Poirot va sortir darrere d’ell com un llamp. Va atrapar-lo a mig vestíbul.

—Monsieur… un moment, l’hi prego, si és tan amable.

—Què vol?

Evidentment, en Blunt estava irritat. Mirava en Poirot amb les celles juntes.

—Es tracta d’això —va dir en Poirot ràpidament—. La seva petita fantasia no m’ha enganyat. No, certament. La veritat és que miss Flora va agafar aquests diners. Però el que ha dit vostè ha estat molt bé, i m’ha agradat. És un home de pensament ràpid i capaç d’actuar amb la mateixa rapidesa.

—La seva opinió no m’interessa gens. Gràcies —va dir en Blunt, fredament.

Féu la intenció d’allunyar-se, però en Poirot, sense ofendre’s gens ni mica, li va posar una mà al braç.

—Ah, però m’ha d’escoltar. Encara no he acabat. L’altre dia vaig parlar de dissimulacions. Bé, ara ja sé el que vostè amaga. Estima mademoiselle Flora amb tot el seu cor. Des del primer moment que la vau veure, oi? Oh, no li faci res de parlar d’aquestes coses. Per què deu ser que a Anglaterra es considera necessari parlar de l’amor com d’un secret vergonyós? Vostè estima mademoiselle Flora. I intenta amagar aquest fet a la gent. Ho trobo molt bé; així caldria fer-ho sempre. Però accepti un consell d’Hercule Poirot: no ho amagui a la pròpia mademoiselle.

Mentre en Poirot parlava, en Blunt havia donat mostres d’inquietud, però les darreres paraules del belga van semblar interessar-lo.

—Què vol dir? —va fer, aspre.

—Vostè creu que mademoiselle Flora estima el capità Paton, però jo, Hercule Poirot, li dic que no és així. Mademoiselle Flora va acceptar el capità Paton per complaure el seu oncle, i perquè va veure en el matrimoni un camí per fugir de la vida que feia aquí, que cada vegada se li feia més insuportable. El noi li agradava, i hi havia una gran simpatia i una gran comprensió entre tots dos. Però amor… no! No és pas el capità Paton a qui estima mademoiselle Flora.

—Què dimonis vol dir? —va preguntar en Blunt.

Vaig veure com envermellia sota el bronze de la seva pell.

—Ha estat ben cec, monsieur. Ben cec! La petita és lleial. Ralph Paton es troba sota un núvol de sospita, i ella considera que té el deure de no abandonar-lo.

Em va semblar que havia arribat el moment d’intervenir per col·laborar a una bona obra.

—La meva germana em va dir l’altra nit —vaig fer, encoratjat— que la Flora mai no ha estimat en Ralph i mai no l’estimaria. I la meva germana hi toca, en aquestes coses.

En Blunt no va fer cap mena de cas dels meus ben intencionats esforços i va continuar adreçant-se a en Poirot.

—Així, vostè creu, realment…? —va començar.

I es va interrompre.

En Blunt és d’aquesta mena d’homes inarticulats, a qui resulta difícil d’expressar-se amb paraules.

En Poirot és tot el contrari.

—Si no m’acaba de creure, pregunti-ho a ella mateixa, monsieur. Encara que potser ara ja tant li fa… després d’aquest afer dels diners…

En Blunt li va llançar a la cara una mena de rialla irada.

—Creu que li’n faig retret? En Roger sempre va ser un home molt garrepa en matèria de diners. La noia es va trobar en un embolic i no va gosar explicar-ho al seu oncle. Pobra criatura! Pobra criatura solitària!

En Poirot va mirar, pensarós, cap a la porta lateral.

—Mademoiselle Flora ha sortit al jardí, em penso —va murmurar.

—M’he comportat com un beneit del cabàs —va dir en Blunt bruscament—. Hem tingut una conversa ben estranya. Com una d’aquestes comèdies daneses. Però vostè és un bon home, monsieur Poirot. Gràcies.

Va agafar la mà d’en Poirot i l’hi va estrènyer amb tanta força que el belga va fer una ganyota de dolor. Després es va dirigir a la porta lateral i va sortir al jardí.

—No com un beneit del cabàs —va murmurar en Poirot, acariciant tendrament la seva extremitat adolorida—, sinó com un beneit enamorat.





CAPÍTOL XX


Miss Russell

L’inspector Raglan havia rebut un bon sotrac. Com a nosaltres, la noble mentida d’en Blunt no l’havia enganyat pas. La nostra tornada al poble va ser puntuada per les seves lamentacions.

—Això ho canvia tot. No sé si se n’ha adonat, monsieur Poirot.

—Em penso que sí, em penso molt que sí —va dir en Poirot—. Veurà, per a mi, la idea no és nova.

L’inspector Raglan, que només feia mitja hora que n’estava al corrent, va mirar en Poirot amb expressió desesperada i va continuar fent amargs descobriments.

—Ara totes les coartades resulten sense valor. Absolutament. Hem de tornar a començar. Esbrinar què van fer tots des de dos quarts de deu. Dos quarts! És l’hora crítica. Vostè tenia tota la raó quant a Kent: no el deixarem anar, encara. A veure… a tres quarts de deu estava en el bar The Dog & Whistle. Corrent una mica, podia arribar-hi en un quart. És possible que fos la seva veu la que en Raymond va sentir en el despatx de mister Ackroyd, la veu que demanava diners i que mister Ackroyd refusava. Però hi ha una cosa ben clara: que no va ser ell qui va telefonar. L’estació és a vuit-cents metres en la direcció oposada, a més de dos quilòmetres i mig de The Dog & Whistle, i en Kent va ser en aquest cafè fins a les deu i deu. Maleïda telefonada! Sempre hi topem de nassos!

—Efectivament —va convenir en Poirot—. És ben curiós.

—És possible que si el capità Paton va entrar per la finestra al despatx del seu oncle i el va trobar assassinat, telefonés al doctor, i, tement que l’acusessin, fugis. És possible, oi?

—I per què hauria telefonat?

—Potser no estava ben segur que el vell fos mort. Va voler enviar-hi el doctor de seguida sense comprometre’s. I bé, què me’n diu, d’aquesta teoria? Jo diria que és un encert.

L’inspector estava tot cofoi de la seva pensada. Tant, que era evident que tot el que podíem dir-li en contra no serviria de res.

En aquell moment arribàvem a casa meva, i vaig córrer al meu consultori per atendre els pacients, que ja feia estona que m’esperaven, deixant que en Poirot acompanyés a peu l’inspector fins a la comissaria de policia.

Un cop vaig haver acomiadat el darrer pacient, vaig ficar-me en el recambró de la banda del darrere, on tinc el que jo en dic el meu taller. Estic d’allò més orgullós de l’aparell de ràdio que m’he construït jo mateix. La Caroline odia el meu taller. Allà, hi guardo les meves eines, i l’Annie té rigorosament prohibit de fer-hi estralls amb el plomer i l’escombra. Estava remenant les entranyes d’un despertador que havia estat denunciat per la gent de casa com indigne de confiança, quan la porta es va obrir de cop i la Caroline va treure el cap.

—Ah, ets aquí, James? —va dir en to de retret—. Monsieur Poirot et vol veure.

—Està bé —vaig dir, una mica molest, perquè la seva entrada brusca m’havia sobresaltat i m’havia caigut dels dits una peça del delicat mecanisme—. Si em vol veure, que passi.

—Aquí? —va dir la Caroline.

—Sí, això vull dir, aquí mateix.

La Caroline va fer una ganyota de desaprovació i es va retirar. Va tornar al cap d’un moment, va fer passar en Poirot, i tornà a retirar-se, tancant la porta de cop.

—Ah, amic meu! —va dir en Poirot, entrant, tot fregant-se les mans—. Ja veieu que no és tan fàcil de desfer-se de mi!

—Ja ha acabat amb l’inspector? —vaig preguntar.

—De moment, sí. I vostè, ja ha vist tots els pacients?

—Sí.

En Poirot es va asseure i em va mirar, torçant cap a un costat el seu cap en forma d’ou, amb l’aire de qui assaboreix un acudit deliciós.

—Vostè està en un error —va dir a l’últim—. Encara li manca veure un pacient.

—Vostè? —vaig exclamar, sorprès.

—Ah, no, bien entendu. Jo gaudeixo d’una salut esplèndida. No, si vol que li digui la veritat, es tracta d’un petit complot que he tramat jo. Hi ha una persona que voldria veure, comprèn…? I al mateix temps no cal que tot el poble en faci càbales, que és el que passaria si veiessin que la dona ve a casa meva… perquè es tracta d’una dona. Una dona que vostè ja ha visitat com a pacient anteriorment.

—Miss Russell! —vaig exclamar.

—Précisément. Tinc moltes ganes de parlar amb ella, i per això li vaig enviar una nota citant-la en el vostre consultori. No li sap pas greu?

—Al contrari —vaig dir—. És a dir, suposant que em permeti assistir a l’entrevista!

—Naturalment! En el seu consultori mateix!

—Sap? —vaig fer, deixant les alicates que tenia a la mà—, tot plegat és d’allò més intrigant. Cada nou esdeveniment que es produeix és com el copet que dónes al calidoscopi: l’afer canvia completament d’aspecte. I, per què teniu tant d’interès a veure miss Russell?

En Poirot va alçar les celles.

—És evident, no? —va murmurar.

—Ja hi torna —vaig remugar—. Vostè tot ho troba evident. Però a mi em deixa caminant enmig de la boira.

En Poirot va remenar el cap alegrement.

—Vostè es mofa de mi. El cas de mademoiselle Flora, per exemple. L’inspector s’ha quedat molt sorprès, però vostè no.

—Ni se m’havia acudit, que ella fos el lladre —vaig defensar-me.

—Això… potser no. Però jo el sotjava i he vist que, a diferència de l’inspector Raglan, vostè ni se sobresaltava ni es mostrava incrèdul.

Vaig reflexionar un minut o dos.

—Potser té raó —vaig dir a l’últim—. Des del primer moment vaig tenir la sensació que la Flora amagava alguna cosa… Per això, la veritat, quan va sortir a la llum, no em va sorprendre del tot. El pobre inspector Raglan sí que va quedar ben aclaparat!

—Ah! Pour ça, oui! El pobre ha hagut de revisar totes les seves idees. I jo he aprofitat el seu caòtic estat mental per arrencar-li un petit favor.

—Quin?

En Poirot es va treure un full de paper de la butxaca, on hi havia escrites unes paraules que llegí en veu alta:


Des de fa uns dies, la policia cercava el capità Ralph Paton, fillastre de mister Ackroyd, de Fernly Park, que morí en tràgiques circumstàncies divendres passat. El capità Paton ha estat trobat a Liverpool quan estava a punt d’embarcar cap a Amèrica.

I va tornar a plegar el full de paper.

—Això, amic meu, sortirà demà al matí en tots els diaris.

El vaig mirar, confús.

—Però… però no és veritat! No és a Liverpool!

En Poirot em va mirar també, radiant.

—Quina intel·ligència més ràpida que té! No, no l’han trobat a Liverpool. A l’inspector Raglan no li feia cap gràcia autoritzar-me a enviar aquesta notícia a la premsa, sobretot perquè no he pogut confiar-li les meves raons per fer-ho. Però li he assegurat solemnement que de la seva publicació en sorgirien resultats molt interessants, de manera que ha acabat per cedir, però estipulant ben clarament que no se’n feia responsable en absolut.

Vaig mirar en Poirot amb els ulls molt oberts, i ell em va somriure.

—Francament, no comprenc què espera treure’n —vaig dir.

—Hauria de fer servir més les seves petites cèl·lules grises —va dir en Poirot, greument.

S’aixecà i es va atansar al meu banc de mecànic.

—Veig que és un gran aficionat a la mecànica —va dir, després d’inspeccionar el que hi havia escampat pel damunt.

Tothom té les seves inclinacions extraprofessionals. Immediatament vaig cridar l’atenció d’en Poirot envers la ràdio que m’havia fet jo mateix. Com que em va semblar que li interessava, li vaig ensenyar un o dos petits invents meus, coses sense importància, però que a mi em semblaven molt útils.

—Decididament —va dir en Poirot—, hauria d’haver-se dedicat als invents i no a fer de metge. Però sento el timbre. És la seva pacient. Anem al consultori.

Ja una altra vegada m’havia cridat l’atenció la bellesa de la cara de la majordoma. Aquell matí em van impressionar altre cop. Portava un vestit negre molt senzill, i, en veure-la entrar, alta, dreta i independent com sempre, amb aquells ulls foscos tan grossos i una mica de vermellor involuntària a les galtes, habitualment pàl·lides, vaig comprendre que de més jove devia haver estat una dona excepcionalment bonica.

—Bon dia, mademoiselle —va dir en Poirot—. Vol seure? El doctor Sheppard ha tingut l’amabilitat de permetre’m fer ús del seu consultori per a una petita conversa que estic desitjós de tenir amb vostè.

Miss Russell va seure amb la seva calma habitual. Si interiorment se sentia agitada, no ho manifestava en absolut.

—Si em permet de dir-ho, trobo que és una manera una mica estranya de fer les coses —va dir.

—Miss Russell, tinc una notícia per a vostè.

—Sí?

—Charles Kent ha estat detingut a Liverpool.

Ni un múscul de la seva cara no es mogué. Es limità a obrir una mica més els ulls, i va preguntar, amb un cert matís de desafiament:

—Bé, i què?

Però en aquell moment se’m van obrir els ulls, i vaig recordar la semblança que m’havia cridat l’atenció, aquella actitud de desafiament de Charles Kent que m’havia resultat familiar. Les dues veus, una aspra i rogallosa, l’altra més femenina, tenien el mateix timbre. Sí, aquella nit, davant les reixes d’entrada de Fernly Park, la veu del foraster m’havia fet pensar en la de miss Russell, encara que no vaig poder identificar-ho així en aquell moment.

Vaig mirar en Poirot com per dir-li el que acabava de descobrir, i ell em va fer un cop de cap imperceptible.

En resposta a la pregunta de miss Russell, en Poirot va obrir ambdues mans, en un gest perfectament francès.

—Només he pensat que la notícia podia interessar-li —va dir, suaument.

—Doncs no m’interessa de manera especial —va dir miss Russell—. Es pot saber qui és Charles Kent?

—És l’home, mademoiselle, que va ser a Fernly la nit del crim.

—De debò?

—Sortosament per a ell, té una coartada. A tres quarts de deu era en un cafè situat prop de dos quilòmetres d’aquí.

—Millor per a ell —va comentar miss Russell.

—Però encara no sabem què va anar a fer-hi, a Fernly… ni amb qui es va trobar, per exemple.

—Em temo que no podré ajudar-lo, en això —va dir la majordoma, molt correctament—. No en sé res en absolut. Si això era tot…

I va fer intenció d’aixecar-se com per anar-se’n. Però en Poirot la va deturar.

—No, encara no l’hi he dit tot —va fer, suaument—. Aquest matí han sorgit nous fets. Ara sembla que mister Ackroyd va ser assassinat, no a tres quarts de deu sinó abans. Entre les nou menys deu, quan el doctor Sheppard el deixà, i tres quarts de deu.

Vaig poder veure com la sang fugia de la casa de la majordoma, deixant-la pàl·lida com la mort. S’inclinà cap endavant, i semblà que vacil·lava.

—Miss Ackroyd ha confessat que mentia. Aquella nit no va entrar per a res al despatx.

—Llavors…?

—Llavors és molt possible que aquest Charles Kent sigui l’home que cerquem. Va ser a Fernly, i no pot justificar el que hi va anar a fer…

—Jo puc dir-li què hi va anar a fer. No va tocar ni un fil de la roba de mister Ackroyd, ni tan sols es va atansar al despatx. No ho va fer ell, l’hi asseguro.

Miss Russell continuava inclinada. El seu autodomini ferri s’havia esfondrat, finalment. El terror i la desesperació se li dibuixaven al rostre.

—Monsieur Poirot! Monsieur Poirot! Li demano que em cregui!

En Poirot s’aixecà i es va atansar a la majordoma per donar-li uns copets tranquil·litzadors a l’espatlla.

—Sí, dona, sí, la crec. Però bé havia de fer-la parlar, comprèn?

Un moment, la sospita va sorgir en el seu esperit.

—És veritat el que m’ha dit?

—Que se sospita de Charles Kent com a possible autor del crim? Sí, és veritat. Només vostè pot salvar-lo dient la raó per la qual era a Fernly.

—Va anar-hi per veure’m a mi —va dir en un xiuxiueig—. Jo vaig sortir a trobar-lo…

—A la glorieta, ja ho sé.

—Com ho sap?

—Mademoiselle, l’ofici d’Hercule Poirot és saber coses. Sé que va sortir abans, aquell mateix vespre, i que va deixar un missatge a la glorieta en què deia a quina hora hi acudiria.

—Sí, és veritat. Havia tingut notícies d’ell anunciant-me que vindria. Jo no gosava rebre’l a la casa. Li vaig escriure a l’adreça que em donava i li vaig dir que ens trobaríem a la glorieta, i li vaig descriure on era perquè la pogués trobar. Després em va agafar por que no tingués paciència per esperar-m’hi, i vaig sortir corrents per deixar-li un paper dient-li que seria allà cap a les nou i deu. No volia que els servents de la casa em veiessin, i per això vaig sortir pel balcó de la sala. En tornar a entrar, vaig trobar el doctor Sheppard, i vaig tenir por que ho trobés estrany. Jo panteixava, perquè havia entrat corrents. No sabia que l’esperaven a sopar, aquella nit.

Miss Russell va fer una pausa.

—Segueixi —va dir en Poirot—. Vostè va sortir a trobar-lo a les nou i deu minuts. Què es van dir?

—És difícil. Comprèn…?

—Mademoiselle —va dir en Poirot interrompent-la—, en aquest assumpte haig de saber tota la veritat. El que vostè ens dirà no ha de sortir mai d’aquestes quatre parets. El doctor Sheppard serà discret, i jo també. Miri, jo vull ajudar-la. Charles Kent és fill seu, oi?

Miss Russell va fer que sí amb el cap, tot envermellint intensament.

—No ho sap ningú. Va ser fa anys, fa molts anys… a Kent. Jo no era casada.

—Per això li va donar de cognom el nom del comtat. Comprenc.

—Em vaig posar a treballar. Així vaig poder pagar-li un pensionat. Mai no li vaig dir que era la seva mare. Però va tirar per mal camí, es va posar a beure i va acabar drogant-se. Vaig fer mans i mànigues per pagar-li un passatge per anar al Canadà. Durant un any o dos no en vaig saber res. Després, no sé com, va esbrinar que jo era la seva mare. Em va escriure demanant-me diners. Finalment, em va enviar una nota en què em deia que tornava a ser aquí, i que vindria a veure’m a Fernly. No em vaig atrevir a deixar-lo entrar a la casa. Sempre he estat considerada tan… tan respectable! Si algú arribava a sospitar alguna cosa, perdria el càrrec de majordoma. Per això li vaig escriure en el sentit que ja he explicat.

—I aquell mateix matí va venir a veure el doctor Sheppard?

—Sí. Volia saber si es podia fer alguna cosa. En Charles no era dolent… abans d’afeccionar-se a les drogues.

—Comprenc —va dir en Poirot—. I ara, seguim la història. El seu fill acudí a la glorieta aquella nit?

—Sí. Quan jo hi vaig anar ja m’hi esperava. Es va mostrar molt violent i insultant. Jo havia agafat tots els diners que tenia i els hi vaig donar. Vam enraonar una estona, i després se’n va anar.

—Quina hora era?

—Devien ser entre les nou i vint i les nou i vint-i-cinc. Encara no eren dos quarts quan vaig tornar a entrar a la casa.

—Per on se’n va anar?

—Directament pel mateix camí per on havia vingut, el caminal que desemboca en el passeig dels cotxes, a la part de dins de l’entrada.

En Poirot assentí amb el cap.

—I vostè, què va fer?

—Vaig tornar a la casa. El major Blunt passejava amunt i avall per la terrassa, tot fumant, de manera que vaig haver de fer marrada per entrar per la porta lateral. Eren gairebé dos quarts en punt, en aquell moment, com ja li he dit.

En Poirot va tornar a fer que sí amb el cap. I va anotar un parell de coses en una petita llibreteta.

—Em penso que això es tot —va dir, tot meditabund.

—Cal que… —va començar miss Russell, vacil·lant—, caldrà que expliqui tot això a l’inspector Raglan?

—És possible que sí. Però no cal córrer. Avançarem a poc a poc, amb ordre i mètode, com Déu mana. Charles Kent encara no ha estat acusat oficialment de l’assassinat. Poden sorgir circumstàncies que facin innecessària la seva declaració.

Miss Russell s’aixecà.

—Moltes gràcies, monsieur Poirot —va dir—. Ha estat molt amable, però molt. Vostè… em creu, oi? En Charles no té res a veure amb aquest horrible crim!

—Sembla evident que l’home que parlava amb mister Ackroyd en el despatx a dos quarts de deu no podia ser el seu fill. Coratge, mademoiselle. Tot anirà bé.

Miss Russell es va retirar. En Poirot i jo ens vam quedar sols.

—De manera que era això? —vaig dir—. Cada vegada hem de tornar a Ralph Paton. Com s’ho va fer per identificar miss Russell com la persona amb la qual s’havia trobat Charles Kent? Va observar alguna semblança física, potser?

—Jo havia relacionat miss Russell amb el foraster molt abans de veure’l. De seguida que vam trobar aquella ploma. La ploma suggeria la idea de la morfina, i jo recordava el que vostè m’havia explicat de la visita que miss Russell li havia fet. Després vaig trobar aquell article sobre la cocaïna en el diari d’aquell matí. Tot semblava ben clar. Aquell matí miss Russell havia tingut notícies d’algú, d’algú afeccionat a les drogues, havia llegit l’article del diari, i per això va venir a veure’l amb la intenció d’arriscar unes quantes preguntes. Va parlar de la cocaïna perquè l’article en qüestió en parlava. Després, quan vostè es va mostrar massa interessat, s’afanyà a parlar de les novel·les de detectius i de les metzines que no deixen rastre. Jo sospitava que es tractava d’un fill o d’un germà, o d’algun parent masculí indesitjable. Ah, però, me n’haig d’anar. Es l’hora de dinar.

—Quedi’s a dinar amb nosaltres —vaig suggerir.

En Poirot va fer que no amb el cap. I després em va fer l’ullet, gairebé de manera imperceptible.

—No, avui no. No m’agradaria obligar mademoiselle Caroline a seguir una dieta vegetariana dos dies seguits.

Se m’acudí de pensar que a Hercule Poirot gairebé no se li escapava res.





CAPÍTOL XXI


La notícia al diari

La Caroline, naturalment, havia vist miss Russell que trucava a la porta del consultori. Jo ja ho havia previst i havia preparat una acurada història sobre l’estat del genoll de la meva pacient. Però la Caroline no es trobava en un estat d’esperit gens interrogatiu. El seu punt de vista era que ella sabia per què havia vingut, en realitat, miss Russell, i que jo no ho sabia.

—Per sondejar-te, James —va dir la Caroline—. Per sondejar-te de la manera més desvergonyida, no en dubtis. No, no m’interrompis. Juraria que ni te n’has adonat. Els homes sou tan babaus! Sap que gaudeixes de la confiança de monsieur Poirot, i vol saber coses. No saps què en penso, James?

—Començo a imaginar-m’ho. Penses unes coses tan extraordinàries!

—No vulguis fer el sarcàstic. Jo crec que miss Russell sap moltes més coses sobre la mort de mister Ackroyd de les que està disposada a confessar.

La Caroline es va recolzar, triomfal, en el respatller de la butaca.

—De debò ho creus així? —vaig fer, distret.

—No ho sé, et trobo espès avui, James. Tot desanimat. Això és cosa del fetge.

I la nostra conversa versà llavors sobre afers purament personals.

La notícia inspirada per en Poirot va aparèixer, tal com estava previst, en el diari del matí de l’endemà. Jo estava completament a les fosques quant a la seva finalitat, però a la Caroline li va fer un efecte immens.

Va començar per afirmar, mentint descaradament, que ella ho havia dit sempre. Jo vaig alçar les celles, però no l’hi vaig discutir.

La Caroline, de totes maneres, degué sentir un pessic a la consciència, perquè va continuar:

—Potser no vaig esmentar directament Liverpool, però estava segura que intentaria fugir a Amèrica. Com va fer Crippen.

—Sense gaire èxit, per cert —li vaig recordar.

—Pobre noi! De manera que l’han agafat? Considero, James, que tens el deure de fer tot el possible perquè no el pengin.

—Què esperes que faci?

—Bé, tu ets metge, oi? I el coneixes des que era una criatura. Irresponsable mentalment. Es evident que has de seguir aquesta línia. Justament l’altre dia vaig llegir que a Broadmoor[1] s’ho passen tan bé. És ben bé una mena de club de gent distingida.

Però les paraules de la Caroline m’havien recordat una cosa.

—No ho sabia, jo, que en Poirot tingués un nebot retardat —vaig dir, amb curiositat.

—No? Ell mateix m’ho va explicar tot. Pobre noi! És un gran disgust per a tota la família. Fins ara l’han tingut a casa mateix, però ha anat empitjorant de tal manera que tenen por que l’hauran d’internar en alguna institució.

—Suposo que a aquestes altures ja deus saber tot el que es pot arribar a esbrinar sobre la família d’en Poirot —vaig dir, exasperat.

—Sí —va admetre la Caroline, tota complaguda—. És un gran consol per a la gent poder explicar els seus problemes a algú.

—Potser sí —vaig fer—, sempre que els permetin fer-ho espontàniament. En canvi, no crec que els diverteixi gaire que els arrenquin les confidències amb tenalles.

La Caroline es va limitar a mirar-me amb l’expressió d’un màrtir cristià que gaudeix intensament del seu propi martiri.

—Com que tu ets tan reservat, James! —va dir—. No t’agrada enraonar ni informar la gent, i et penses que tothom ha de ser com tu. No crec haver arrencat mai confidències a ningú amb tenalles. Per exemple, si monsieur Poirot ve aquesta tarda, com va dir que potser faria, ni somiaré pas a preguntar-li qui era que ha anat a casa seva, aquest matí, a primera hora.

—Aquest matí, a primera hora? —vaig preguntar.

—Molt d’hora —va dir la Caroline—. Abans que arribés el lleter. Casualment jo mirava per la finestra, perquè la persiana petava. Era un home. Ha arribat en un cotxe tancat, i anava tot abrigat, de manera que no li he pogut veure la cara. Però et diré el que sospito, i ja veuràs com tinc raó.

—Què sospites?

La Caroline va abaixar la veu misteriosament.

—Un expert del Ministeri de l’interior —xiuxiuejà.

—Un expert del Ministeri de l’interior? —vaig exclamar, astorat—. Però, estimada Caroline!

—Recorda el que et dic, James. Ja veuràs com tinc raó. Miss Russell et va venir a veure aquell matí perquè li interessaven les teves metzines. És molt fàcil que Roger Ackroyd morís emmetzinat aquella nit.

Vaig esclafir en una riallada.

—Ximpleries! —vaig dir—. El van apunyalar per l’esquena. Ho saps tan bé com jo!

—Quan ja era mort, James —va dir la Caroline—, per donar una pista falsa.

—Però, Caroline —vaig dir—, jo vaig examinar el cadàver i sé el que em dic. La ferida no va ser infligida després de la mort, sinó que en va ser la causa. No ho dubtis.

La Caroline, però, seguia fent-se l’omniscient, i això em va irritar tant que vaig seguir:

—Potser tu podràs dir-me, Caroline, si tinc el títol de metge o no.

—Sí que el tens, James. Més ben dit, sí que sé que el tens. Però no tens gens d’imaginació, en canvi.

—Com que a tu te’n van donar una ració triple, no en va quedar gens per a mi —vaig fer, secament.

Aquella tarda em divertí d’allò més observar les maniobres de la Caroline, quan en Poirot va arribar. La meva germana, sense formular cap pregunta directa, al·ludí al tema del misteriós visitant de totes les maneres imaginables. Per la guspira que va brillar en els ulls d’en Poirot, vaig comprendre que la veia venir. L’home va continuar impàvid, encara que correcte com sempre, i va esquivar les indirectes amb tanta gràcia que a l’últim la Caroline va haver de desistir.

Cansat, suposo, d’aquell petit joc que l’havia divertit una estona, en Poirot s’aixecà i suggerí una passejada.

—És que em convé perdre una mica de greixet —va explicar—. Vol venir amb mi, doctor? Potser més tard miss Caroline serà tan amable de donar-nos una mica de te.

—De bona gana —va dir la Caroline—. Vindrà també…, el seu… el seu hoste?

—I ara, vostè és massa amable! —va dir en Poirot—. Però no, el meu amic reposa. Aviat tindrà ocasió de conèixer-lo.

—Crec que és un vell amic seu, segons m’han dit —va dir la Caroline, fent un darrer intent desesperat.

—Això li han dit? —va murmurar en Poirot—. Bé, anem, doctor?

El nostre passeig ens va portar en direcció a Fernly. Jo ja ho havia suposat. Començava a comprendre els mètodes d’en Poirot. Qualsevol petit detall sense importància tenia una relació o altra amb el conjunt de l’afer.

—Tinc un encàrrec per a vostè, amic meu —va dir a l’últim—. Voldria celebrar una petita conferència, aquesta nit, a casa meva. Hi assistirà, oi?

—I tant, encantat —vaig dir.

—Bé. També necessito que hi assisteixin tots els de la casa, és a dir: Mistress Ackroyd, mademoiselle Flora, el major Blunt i mister Raymond. Voldria que vostè fos el meu ambaixador. La reunió començarà a les nou en punt. Oi que els demanarà que hi vagin?

—Amb molt de gust… Però, per què no els ho demana vostè mateix?

—Perquè començarien a fer-me preguntes: «Per què? Amb quina finalitat?». Voldrien saber què em proposo. I, com ja sap, amic meu, no m’agrada haver d’explicar les meves idees fins que no arriba el moment oportú de fer-ho.

Vaig somriure lleugerament.

—El meu amic Hastings, de qui tant li he parlat, acostumava a dir de mi que sóc una ostra humana. Però era injust. Dels fets, no n’amago res. Només que deixo que cadascú els interpreti a la seva manera.

—I quan vol que ho faci?

—Ara, si us plau. Som molt a prop de la casa.

—No vol entrar-hi, vostè?

—No, jo donaré un tomb per aquí, i em reuniré amb vostè davant la reixa d’entrada, d’aquí a un quart.

Vaig assentir, i vaig posar mans a la feina. L’únic membre de la família que es trobava a casa era mistress Ackroyd, que estava prenent una tassa de te. Em va rebre molt amable.

—Li estic molt agraïda, doctor —va murmurar—, per haver aclarit aquell petit afer amb monsieur Poirot. Però la vida és un seguit de problemes. Ja deu saber això de la Flora, oi?

—Què vol dir, exactament? —vaig preguntar, amb cautela.

—El seu nou prometatge. La Flora i Hèctor Blunt. Evidentment, no fan tan bona parella com l’haurien feta en Ralph i la Flora. Però, al capdavall, la felicitat és el principal. El que la Flora necessita és un home més gran, una persona en qui pugui recolzar-se, i l’Hèctor és l’home ideal en aquest sentit. Ha llegit la notícia de la detenció d’en Ralph en el diari d’aquest matí?

—Sí —vaig dir—, ja ho he llegit.

—Terrible! —Mistress Ackroyd tancà els ulls i s’esborronà tota—. Geoffrey Raymond s’ho ha pres molt a la valenta. Ha telefonat a Liverpool. Però no li han volgut dir res, a la comissaria d’allà. De fet, li han dit que no era cert, que no l’havien pas detingut, en Ralph. Mister Raymond insisteix que tot plegat deu ser un error. Com en diuen…? Un canard dels diaris. He prohibit que se’n parli davant el servei. Quina desgràcia! S’imagina si la Flora arriba a casar-se amb ell?

Mistress Ackroyd va tancar els ulls, angoixada. Vaig començar a preguntar-me quan li podria transmetre la invitació d’en Poirot. Abans que pogués prendre la paraula, mistress Ackroyd s’havia tornat a disparar.

—Vostè va venir, ahir, oi, amb aquest espantós inspector Raglan? Aquest home és una fera. Va espantar la Flora fins a fer-li dir que havia agafat aquells diners de l’habitació del pobre Roger. Al capdavall, la cosa no tenia cap importància. La pobra nena necessitava demanar-li unes lliures, però com que el seu oncle havia ordenat que no el molestessin, no va voler destorbar-lo, i, sabent on tenia els diners, va pujar ella mateixa a buscar el que necessitava.

—És així com ho explica, la Flora? —vaig preguntar.

—Estimat doctor, vostè ja sap com són les noies d’avui. Es deixen suggestionar tan fàcilment! Vostè, naturalment, ja coneix tot això de l’hipnotisme i aquesta mena de coses. L’inspector la va escridassar de mala manera, li va repetir la paraula «robatori» un cop i un altre, i la pobra criatura va agafar una inhibició, o se’n diu un complex? Sempre confonc les dues coses… i va arribar a creure que ella havia robat els diners. De seguida ho vaig veure, que li havia passat això. Però al capdavall me n’alegro, d’aquest malentès, perquè sembla que ha estat el que ha provocat això, vull dir això de l’Hèctor i la Flora. I li asseguro que havia arribat a estar molt preocupada per la Flora, temps enrere. Hi va haver un moment que vaig témer que no hi hagués alguna cosa entre ella i el jove Raymond. Imagini’s! —La veu de mistress Ackroyd va pujar de to, horroritzada—. Un secretari particular, sense gairebé ni un ral!

—Hauria estat un cop molt dur per a vostè —vaig dir—. I ara escolti, mistress Ackroyd: li porto un encàrrec de part de monsieur Hercule Poirot.

—Per a mi?

Mistress Ackroyd va semblar força alarmada.

Em vaig afanyar a tranquil·litzar-la, i li vaig explicar el que en Poirot desitjava.

—Certament —va dir mistress Ackroyd, no gaire segura—. Suposo que hem d’anar-hi si monsieur Poirot ho diu. Però, per què ens vol reunir? M’agradaria saber-ho abans d’anar-hi.

Vaig assegurar sincerament a la dona que jo tampoc no en tenia ni idea, en absolut.

—Molt bé —va dir mistress Ackroyd a l’últim, molt a contracor—, ho diré als altres i a les nou en punt serem allà.

Llavors em vaig acomiadar i em vaig reunir amb en Poirot en el lloc convingut.

—Em temo que he trigat més d’un quart —vaig observar—. Però quan aquesta bona dona comença a enraonar és d’allò més difícil de poder intercalar cap paraula.

—No hi fa res —va dir en Poirot—. M’ho he passat molt bé, jo. Aquest parc és magnífic.

Vam emprendre el camí de tornada cap a casa. En arribar-hi, amb gran sorpresa per part nostra, la Caroline, que evidentment ens espiava, ens va obrir la porta ella mateixa.

Es va posar un dit als llavis i amb una expressió a la cara de gran importància i excitació, va dir:

—Úrsula Bourne, la cambrera de Fernly. És aquí! L’he fet passar al menjador. Es troba en un estat lamentable, pobreta. Diu que ha de veure monsieur Poirot de seguida. Jo he fet tot el que he pogut. Li he donat una tassa de te ben calent. Realment, fa pena de veure una persona en aquest estat.

—És al menjador? —va preguntar en Poirot.

—Per aquí, si us plau —vaig dir, obrint la porta.

Úrsula Bourne seia a taula. Tenia els braços estesos davant seu, i era evident que acabava d’alçar el cap d’entre ells. Els seus ulls apareixien vermells de tant de plorar.

—Úrsula Bourne… —vaig murmurar.

Però en Poirot, passant pel meu costat, va córrer cap a ella, tot allargant-li les mans.

—No —va dir—, em penso que no és exactament així. No és pas Úrsula Bourne, oi, filla meva…? Sinó Úrsula Paton, mistress Ralph Paton, oi?





CAPÍTOL XXII


La història de l’Úrsula

Un instant, la noia va mirar en Poirot en silenci. Després la seva resistència s’esfondrà del tot, va fer que sí amb el cap, una sola vegada, i esclafí en sanglots.

La Caroline em va fer a un costat per poder passar. Va passar un braç pel coll de la noia, i va començar a donar-li copets a l’espatlla.

—Apa, apa, bonica —deia, intentant calmar-la—, tot anirà bé. Ja ho veurà com tot anirà bé.

Profundament enterrada sota la tafaneria i la maledicència, hi ha una gran quantitat de tendresa, en la Caroline. De moment, fins i tot va perdre de vista l’interès de la revelació d’en Poirot davant el disgust de la noia.

A l’últim l’Úrsula s’incorporà i s’eixugà els ulls.

—Perdó, sóc molt feble i molt beneita —va dir.

—No, no, filla meva —va dir en Poirot, amable—. Comprenem perfectament la pressió a què ha estat sotmesa tota aquesta setmana.

—Ha d’haver estat una prova terrible —vaig dir.

—I al capdavall per descobrir que ja ho sabien —continuà l’Úrsula—. Com ho sabia, monsieur Poirot? L’hi va dir en Ralph?

En Poirot va fer que no amb el cap.

—Ja deu saber per què he vingut —va continuar la noia—. Per això…

I ens ensenyà un retall de diari, tot arrugat, on vaig reconèixer la notícia que en Poirot havia fet publicar.

—Diu que han detingut en Ralph. De manera que ja tot és inútil. Ja no cal que fingeixi més.

—Les notícies dels diaris no sempre són verídiques, mademoiselle —va murmurar en Poirot, que va tenir la delicadesa de mostrar-se avergonyit de si mateix—. De totes maneres, crec que farà molt bé d’explicar-nos-ho tot. En aquest moment ens cal saber tota la veritat més que mai.

La noia vacil·lava, mirant-lo, insegura.

—No confia en mi —va dir en Poirot, suaument—. Però ha vingut a veure’m, oi? Per què?

—Perquè jo no crec que ho fes en Ralph —va dir la noia, amb un fil de veu—. I penso que vostè és molt intel·ligent i descobrirà la veritat. I també…

—Què?

—Que vostè és molt bo.

En Poirot va fer que sí amb el cap repetides vegades.

—Això està bé… sí, molt bé. Escolti: certament, jo crec que el seu marit és innocent… però les coses, ara com ara, estan molt malament. Si haig de salvar-lo, cal que sàpiga tot el que he de saber… encara que pugui semblar que la veritat empitjora més les coses per a ell.

—Que bé que ho entén! —va dir l’Úrsula.

—De manera que… vol explicar-me tota la història? Faci’m el favor. Des del començament.

—Espero que no em dirà que me’n vagi d’aquí —va dir la Caroline, asseient-se còmodament en una butaca—. El que jo voldria saber —continuà— és per què aquesta criatura es va disfressar de cambrera.

—Disfressar? —vaig preguntar.

—Sí, això he dit. Per què ho va fer, criatura? Per una aposta?

—Per guanyar-me la vida —va dir l’Úrsula, secament.

I, encoratjada, va començar el relat que reprodueixo aquí en paraules meves.

Úrsula Bourne, sembla, formava part d’una família de set fills, una família irlandesa distingida però pobra. A la mort del pare, la majoria de les noies van haver d’anar-se’n de casa per guanyar-se la vida. La germana gran de l’Úrsula era casada amb el capità Folliott. Ella va ser la que em va rebre aquell diumenge, i ara era ben clara la causa de la seva torbació. Decidida a guanyar-se el pa i no volent fer de mainadera, l’única professió possible per a una noia sense coneixements especials, l’Úrsula s’inclinà per la professió de cambrera. Ella mateixa, en broma, es qualificava de «senyoreta cambrera». I, per començar, la seva pròpia germana va ser qui en donà les referències indispensables. A Fernly, a desgrat de la seva tendència a no aplegar-se amb la resta del servei, que, com ja hem vist, havia provocat algunes crítiques, es va revelar com una cambrera perfecta: llesta, competent i honrada a carta cabal.

—M’agradava la feina —va explicar—. I em deixava moltes hores lliures.

Després es va produir el seu encontre amb Ralph Paton, i unes relacions amoroses amb ell que van acabar en matrimoni. En Ralph la va convèncer perquè es casés amb ell, una mica contra el parer de la noia. El noi li va dir que el seu padrastre no voldria ni sentir parlar de casar-se amb una noia sense diners. Valia més fer-ho en secret i comunicar-li la notícia després, en un moment favorable.

Així ho van fer, i Úrsula Bourne es convertí en l’Úrsula Paton. En Ralph li havia dit que pensava pagar tots els seus deutes, trobar una col·locació, i després, quan es trobés en situació de mantenir-la i fos independent del seu padrastre, li comunicarien la nova.

Però per a les persones com Ralph Paton, girar full en la vida és més fàcil en la teoria que en la pràctica. En Ralph confiava que mentre el seu padrastre ignorés el seu matrimoni, estaria disposat a pagar-li els deutes i ajudar-lo. Però la revelació de la quantitat que havien assolit els deutes d’en Ralph va treure de fogó Roger Ackroyd, que es va negar a donar-li un cop de mà. Van passar uns mesos, i al capdavall, en Ralph va ser cridat a Fernly. Roger Ackroyd va anar al gra. Desitjava amb tota l’ànima que en Ralph es casés amb la Flora, i així mateix ho va exposar al jove.

I en aquell punt es devia mostrar la innata feblesa del caràcter de Ralph Paton. Com sempre, s’aferrà al camí més fàcil, a la solució immediata. Pel que em va semblar entendre, ni la Flora ni en Ralph no s’estimaven i ni tan sols van fer-ho veure. Es tractava, per ambdues bandes, d’un afer d’interessos. Roger Ackroyd els dictava els seus desigs… i ells l’obeïen. La Flora acceptava una perspectiva de llibertat, de benestar econòmic, i un horitzó més ample; en Ralph, naturalment, jugava a un altre joc. Però es trobava en una situació econòmica terrible. Va aprofitar l’oportunitat. El padrastre li pagaria els deutes. Podria començar de bell nou, sense portar aquell ròssec. No era propi del seu temperament preveure el futur, però calculo que devia pensar rompre les relacions amb la Flora al cap d’un període suficient per cobrir les aparences.

La Flora i ell van convenir mantenir secret el seu prometatge, de moment. En Ralph estava desitjós d’amagar-l’hi a l’Úrsula. Sentia instintivament que el caràcter ferm i decidit de la noia, que odiava la duplicitat, no acceptaria aquell estat de coses.

Llavors va arribar el moment crucial, quan Roger Ackroyd, amb la seva manera de fer despòtica, va decidir fer públic el prometatge. No va comunicar la seva intenció a en Ralph, sinó únicament a la Flora, i la Flora, apàtica, no hi va posar cap objecció. La nova va caure damunt l’Úrsula com una bomba. Cridat per ella, en Ralph acudí ràpidament des de la ciutat. Es van trobar al bosc, on la meva germana va sentir part de la conversa. En Ralph li implorà que servés el secret per un temps més, però l’Úrsula estava ben decidida a acabar amb aquella situació falsa. Diria la veritat a l’Ackroyd sense esperar més. Marit i muller es van separar disgustats.

L’Úrsula, complint el seu propòsit, va demanar per parlar amb Roger Ackroyd aquella mateixa tarda, i li va revelar la veritat. L’entrevista va ser tempestuosa, i encara ho hauria estat més si Roger Ackroyd no hagués estat ja prou obsessionat pels seus propis problemes. Tot i això, va ser greu. L’Ackroyd era la mena d’home incapaç de perdonar un engany. El seu rancor anava adreçat especialment contra en Ralph, però l’Úrsula també n’era víctima, perquè en Roger la considerà com la típica noia que sedueix un home ric per casar-s’hi. I tant ell com ella es van dir coses imperdonables.

Aquell mateix vespre l’Úrsula i en Ralph es van trobar, prèvia cita, a la glorieta del jardí. La noia va sortir de la casa per la porta de servei. En l’entrevista, es van cobrir de retrets l’un a l’altre. En Ralph acusà l’Úrsula d’haver arruïnat definitivament les seves esperances d’heretar, pel fet d’haver revelat el secret abans d’hora. L’Úrsula va retreure a en Ralph la seva duplicitat.

A l’últim es van separar. Poc de mitja hora més tard es produí el descobriment del cadàver de Roger Ackroyd. Des d’aquella nit, l’Úrsula no havia tornat a veure en Ralph ni n’havia sabut res més.

A mesura que el relat es desenvolupava, jo anava comprenent cada vegada més que els fets que incloïa no podien ser més comprometedors. Si hagués viscut, l’Ackroyd hauria canviat el seu testament; jo el coneixia prou bé per comprendre que hauria estat la primera cosa que hauria fet. La seva mort es produí en el millor moment per a en Ralph i Úrsula Paton. No tenia res d’estrany que la noia hagués callat i hagués fet la comèdia de manera tan perfecta.

Les meves meditacions van ser interrompudes per la veu d’en Poirot, i per la gravetat del seu to vaig comprendre que també ell era perfectament conscient de la gravetat de la situació.

—Mademoiselle, em veig obligat a fer-li una pregunta, i és absolutament necessari que em digui la veritat, perquè tot pot dependre d’això: quina hora era quan es va separar del capità Ralph Paton a la glorieta? Pensi-ho amb calma, perquè vull que la seva resposta sigui exacta.

La noia va deixar anar una mena de rialla, ben amarga, certament.

—Que es pensa que no hi he pensat, no una, sinó mil vegades, durant aquests dies? Quan vaig sortir per reunir-me amb ell eren exactament dos quarts de deu. El major Blunt passejava amunt i avall per la terrassa, de manera que vaig haver de fer una volta per entre els arbustos per no topar-m’hi. Quan vaig arribar a la glorieta devien ser les deu menys vint-i-set minuts. En Ralph m’hi esperava. Vaig passar deu minuts amb ell… No pas més, perquè quan vaig tornar a la casa eren tres quarts en punt.

Llavors vaig comprendre la insistència de la noia, l’altre dia. Si s’hagués pogut demostrar que l’Ackroyd havia estat assassinat abans de tres quarts de deu i no després!

Vaig veure un reflex d’aquest pensament en la següent pregunta d’en Poirot:

—Qui va sortir primer de la glorieta?

—Jo.

—Va deixar en Ralph a la glorieta?

—Sí… però ara no es pensi…

—Mademoiselle, no té cap importància el que jo pensi. I vostè, què va fer quan va ser dins la casa?

—Vaig pujar a la meva habitació.

—I fins a quina hora s’hi va quedar?

—Fins a les deu, més o menys.

—Hi ha algú que pugui donar-ne testimoni?

—Testimoni? Que era a la meva habitació, vol dir? Oh, no! Però ben segur que… Oh, ja ho comprenc, poden pensar… poden pensar…

Vaig veure l’horror que se li reflectia als ulls.

En Poirot va acabar la frase per ella.

—… que va ser vostè qui va entrar per la finestra i va apunyalar mister Ackroyd en la butaca. Sí, això és el que poden pensar.

—Caldria ser ben ximple per creure una cosa així —va dir la Caroline, indignada.

I va donar uns copets a l’espatlla de l’Úrsula.

La noia havia enterrat la cara entre les mans.

—Horrible —va murmurar—. Horrible.

La Caroline la va sacsejar afectuosament.

—No es preocupi, dona —li va dir—, monsieur Poirot no ho creu. Quant al seu marit, francament, no en donaria ni cinc. Això de fugir i deixar-la a vostè en aquest embull…

Però l’Úrsula remenà el cap negativament amb energia.

—Oh, no! —va exclamar—. No va ser així, en absolut. En Ralph no hauria pas fugit, per ell. Ara ho comprenc. Si s’assabentà de la mort del seu padrastre, devia pensar-se que ho havia fet jo.

—No pot ser! No podia pensar una cosa així! —va dir la Caroline.

—Vaig ser tan cruel amb ell, aquella nit! Tan dura i tan amarga! No vaig voler escoltar el que intentava dir-me. No volia creure que realment ho sentia. Vaig dir-li tot el que pensava d’ell, les coses més glaçades i més cruels que se’m van acudir… Vaig fer tots els possibles per ferir-lo.

—No li devia fer cap mal —va dir la Caroline—. No es preocupi mai pel que pugui haver dit a un home. Són tan presumits que mai no creuen que pensis el que els dius, si no és una cosa afalagadora.

L’Úrsula continuava retorçant-se nerviosament les mans.

—Quan l’assassinat es va descobrir i ell va desaparèixer, em vaig sentir molt aclaparada. Només un moment em vaig preguntar si… però de seguida vaig comprendre que en Ralph era incapaç de fer una cosa així… Només que jo hauria volgut que es presentés i digués obertament que ell no tenia res a veure amb el crim. Jo sabia que apreciava molt el doctor Sheppard, i vaig pensar que potser el doctor Sheppard sabia on s’amagava.

I llavors se m’adreçà.

—Per això li vaig dir allò aquell dia. Vaig pensar que si vostè sabia on era, potser li transmetria el meu missatge.

—Jo? —vaig exclamar.

—Per què havia de saber-ho, on era, en James? —va preguntar la Caroline vivament.

—Era molt poc probable, ja ho sé —va reconèixer l’Úrsula—, però en Ralph m’havia parlat sovint del doctor Sheppard, i sabia que el considerava el seu millor amic de King’s Abbot.

—Doncs, la veritat, criatura —vaig dir—, és que no tinc ni la més mínima idea d’on és en Ralph en aquest moment.

—Això és veritat —va dir en Poirot.

—Però…

I l’Úrsula ens va ensenyar el retall de diari tota confosa.

—Ah, sí —va fer en Poirot, una mica torbat—. Une bagatelle, mademoiselle. Un rien du tout. No he cregut ni un moment que hagin detingut en Ralph.

—Però llavors… —va començar la noia, lentament.

En Poirot va continuar, de seguida:

—Hi ha una cosa que m’agradaria molt de saber: aquella nit, el capità Paton, portava sabates o botes?

L’Úrsula va fer que no amb el cap.

—No ho recordo.

—Quina llàstima! Però, és clar, per què hauria de recordar-ho? I ara, madame —va dir, somrient, amb el cap lleugerament torçat cap a un costat i movent l’índex amb eloqüència—, res de fer preguntes. I no es turmenti. Tingui coratge i posi tota la seva fe en Hercule Poirot.





CAPÍTOL XXIII


La petita reunió d’en Poirot

—I ara —va dir la Caroline, aixecant-se—, aquesta noia pujarà a dalt a descansar una estona. No es preocupi, nena, monsieur Poirot farà tot el que pugui per vostè, no ho dubti.

—Hauria de tornar a Fernly —va dir l’Úrsula, vacil·lant.

Però la Caroline va silenciar les seves protestes, amb fermesa.

—Ximpleries. Vostè és a les meves mans, ara. I de moment es quedarà aquí, oi, monsieur Poirot?

—Serà el millor —convingué l’homenet belga—. Aquest vespre voldré que mademoiselle, perdó, madame, assisteixi a la meva petita reunió. A les nou en punt, a casa meva. Es imprescindible que hi sigui.

La Caroline assentí amb el cap, i va sortir de l’habitació, amb l’Úrsula. La porta es va tancar darrere seu. En Poirot es va deixar caure altra vegada a la butaca.

—Per ara, tot rutlla —va dir—. Les coses es van aclarint.

—I es posen cada vegada més negres per a en Ralph —vaig observar, ombrívol.

En Poirot va fer que sí amb el cap.

—Sí, així és. Però ja era d’esperar, oi?

El vaig mirar, lleugerament confús per aquesta observació. En Poirot estava còmodament assegut, tirat cap enrere, amb els ulls mig aclucats, i les puntes dels dits tocant-se unes amb altres. Tot d’una sospirà i remenà el cap.

—Què li passa? —vaig preguntar.

—És que hi ha moments que enyoro intensament el meu amic Hastings. És aquell amic de qui li he parlat, que ara viu a l’Argentina. Sempre, quan he tingut un cas important, ha estat al meu costat. I m’ha ajudat… sí, sovint m’ha ajudat. Perquè tenia el do d’encertar la veritat, sense adonar-se’n, bien entendu. A vegades deia una beneiteria, i aquella beneiteria a mi em revelava la veritat! A més, tenia el costum de posar per escrit tots els casos que havien resultat interessants.

Vaig deixar anar una tosseta de torbació.

—Quant a això darrer… —vaig començar.

Però em vaig interrompre de seguida. En Poirot s’incorporà bruscament. Els ulls li guspirejaven.

—Què? Què anava a dir?

—Bé, el cas és que jo he llegit algunes de les narracions del capità Hastings, i vaig pensar que res no em privava d’intentar fer una cosa semblant. Em va semblar que seria una llàstima no fer-ho en aquesta oportunitat única. Perquè probablement serà l’única vegada que em veuré ficat en un afer d’aquesta mena.

Vaig sentir que m’anava posant vermell i que em mostrava cada vegada més incoherent, mentre deia el que acabo d’anotar.

En Poirot saltà del seu seient. Un moment, vaig pensar amb terror que anava a besar-me, a l’estil dels francesos, però sortosament es va reprimir.

—Però, això és magnífic! Ha anotat les seves impressions sobre el cas a mesura que se succeïen els fets?

Vaig fer que sí amb el cap.

—Épatant! —va exclamar en Poirot—. Deixi-m’ho veure, de seguida.

Jo no estava preparat per a una petició tan sobtada. Vaig fer un esforç mental per recordar certs detalls.

—Espero que no li sabrà greu —vaig quequejar—. Potser he estat una mica… eh… personal, en alguns punts del relat.

—Oh, ho comprenc perfectament; m’ha pintat com un personatge còmic… i potser una mica ridícul i tot, de tant en tant? No hi fa res. En Hastings també a vegades era una mica impertinent. Jo estic per damunt d’aquestes trivialitats.

Dubtant encara, vaig remenar els calaixos del meu escriptori i en vaig treure un feix desordenat de papers, que li vaig passar. Pensant en la possibilitat de publicar-ho el dia de demà, havia dividit la narració en capítols, i la vigília a la nit l’havia posat al dia escrivint la visita de miss Russell. Així doncs, en Poirot tenia vint capítols a les mans.

El vaig deixar amb el feix de papers.

Jo vaig haver de sortir per anar a veure un malalt que vivia força lluny, i eren més de les vuit quan vaig tornar a casa, per trobar-me amb el meu sopar reescalfat en una safata i amb la notícia que en Poirot i la meva germana havien sopat junts a dos quarts de vuit, i que l’homenet s’havia retirat al meu taller per acabar la lectura del manuscrit.

—Suposo, James —va dir la meva germana—, que deus haver anat amb molt de compte, en parlar de mi.

L’ànima em va caure als peus. No havia anat amb gens de compte.

—Encara que no hi fa res —va dir la Caroline, interpretant correctament la meva expressió—. Monsieur Poirot ja sabrà què ha de pensar. Em comprèn molt millor que tu.

Vaig anar al taller. En Poirot estava assegut prop de la finestra. El manuscrit romania amuntegat en una cadira, al seu costat. Hi posà una mà al damunt i començà a parlar.

—Eh bien! —va dir—. El felicito… per la seva modèstia!

—Oh! —vaig fer, molt torbat.

—I per la seva reticència —hi afegí.

—Oh! —vaig repetir.

—En Hastings no escrivia pas així —va continuar el meu amic—. A cada pàgina repetia moltes vegades la paraula jo. El que ell opinava, el que ell feia… Vostè, en canvi, ha deixat la seva personalitat en darrer terme; només una o dues vegades apareix clarament… en escenes de vida familiar, sobretot.

Vaig envermellir una mica davant la guspira maliciosa dels seus ulls.

—De debò, què li ha semblat? —vaig preguntar, nerviós.

—Vol la meva opinió sincera?

—Sí.

En Poirot va deixar de banda el to humorístic.

—Un relat meticulós i acurat —va dir amable—. Ha anotat tots els fets fidelment i exactament… però s’ha mostrat molt reticent quant a la seva participació.

—I l’ha ajudat en alguna cosa?

—Sí. Puc dir que m’ha ajudat força. Apa, anem cap a casa meva, ara, a preparar l’escenari per a la meva petita representació teatral.

La Caroline era al vestíbul. Sospito que tenia l’esperança que la convidéssim a acompanyar-nos. En Poirot va resoldre la situació amb molt de tacte.

—M’agradaria molt que vostè pogués assistir-hi, mademoiselle —va dir, tot dolgut—, però en aquesta ocasió no seria prudent. Comprèn? Tots els assistents d’aquesta nit són sospitosos. I entre ells trobaré la persona que va assassinar mister Ackroyd.

—De debò ho creu? —vaig preguntar, incrèdul.

—Ja veig que vostè no ho creu —va fer el belga, molt sec—. Encara no ha apreciat en Poirot en tot el que val.

En aquell mateix moment l’Úrsula baixava l’escala.

—Està a punt, filla meva? —va dir en Poirot—. Perfecte. Anirem a casa meva tots tres junts. Mademoiselle Caroline, cregui que faig tots els possibles per fer-li un servei. Bona nit.

Vam sortir, deixant la Caroline com un gos que l’amo no ha volgut treure a passejar, dreta a la porta, mirant-nos marxar.

La sala d’estar de casa el detectiu ja estava a punt. Damunt la taula hi havia unes quantes begudes, gots i una safata amb galetes. De l’altra sala hi havien portat algunes cadires.

En Poirot es va dedicar activament a arranjar les coses, enretirant una cadira, rectificant la posició d’un llum, i ajupint-se de tant en tant per posar recta una de les petites catifes que cobrien el terra. S’entretingué de manera especial en la il·luminació. Va posar els llums de manera que il·luminessin vivament el costat de l’habitació on hi havia agrupades les cadires, deixant al mateix temps a la penombra l’altre extrem de la sala, on vaig suposar que seuria en Poirot.

L’Úrsula i jo el vam mirar fer. A l’últim sonà un timbre.

—Ja arriben —va dir en Poirot—. Va bé, tot és a punt.

La porta es va obrir i van entrar els estadants de Fernly. En Poirot va avançar un pas i va saludar mistress Ackroyd i la Flora.

—Els agraeixo infinitament que hagin vingut —va dir—. I igualment al major Blunt i a mister Raymond.

El secretari estava de bon humor, com sempre.

—Alguna idea genial? —va dir rient—. Algun aparell científic, potser? Ens cenyirà els canells amb unes bandes que enregistraran els batecs especials d’un cor culpable? Tinc entès que existeix un aparell així, oi?

—Sí, n’he llegit alguna cosa —confessà en Poirot—. Però jo sóc un home antiquat i uso mètodes antics. Treballo exclusivament fent servir les petites cèl·lules grises. I ara, comencem… però abans haig de notificar-los una cosa a tots.

Va agafar una mà de l’Úrsula i la va fer avançar.

—Aquesta senyora és mistress Ralph Paton. Es va casar amb el capità Ralph Paton, el dia 1 de març.

Mistress Ackroyd va deixar anar un xiscle ofegat.

—En Ralph! Casat! El mes de març! Oh, però és absurd! Com podia?

I va mirar l’Úrsula com si no l’hagués vist mai.

—Casat amb la Bourne? —va somicar—. Realment, monsieur Poirot, no el crec de res.

L’Úrsula es va posar vermella i es va disposar a parlar, però la Flora se li avançà. Va córrer a l’altre costat de la noia i li va passar una mà pel braç.

—No li estranyi la nostra sorpresa —va dir—. Comprèn? No en sabíem res ni ho sospitàvem. En Ralph i vostè van saber guardar molt bé el secret. Per la meva banda… n’estic molt contenta.

—Vostè és molt amable, miss Ackroyd —va dir l’Úrsula en veu baixa—, i tindria perfecte dret a estar molt enfadada. En Ralph es va comportar molt malament… sobretot amb vostè.

—No es preocupi per això —va dir la Flora, donant-li un copet tranquil·litzador al braç—. En Ralph es trobava acorralat i va escollir l’única sortida que se li oferia. Probablement, jo hauria fet el mateix, en el seu lloc. De totes maneres, trobo que hauria hagut de confiar-me el seu secret. Jo no l’hauria traït mai.

En Poirot tustà suaument la taula i s’escurà la gargamella de manera significativa.

—La reunió està a punt de començar —va dir la Flora—. Monsieur Poirot insinua que hem de callar. Però abans digui’m només una cosa. On és en Ralph? Si algú ho sap ha de ser vostè.

—Doncs, no ho sé —va exclamar l’Úrsula, gairebé en un gemec—. Aquest és el mal, que no ho sé.

—No l’han detingut a Liverpool? —va preguntar en Raymond—. El diari ho diu.

—No és a Liverpool —va fer en Poirot, breument.

—De fet —vaig observar— ningú no sap on és.

—Amb l’excepció d’Hercule Poirot, oi? —va dir en Raymond.

En Poirot va contestar molt seriós a l’observació irònica del secretari.

—Jo ho sé tot. Recordi-ho.

Geoffrey Raymond va alçar les celles.

—Tot? —I deixà anar un xiulet—. Uf! És molt dir, això!

—Vol suggerir que realment sospita on es troba amagat Ralph Paton? —vaig preguntar, incrèdul.

—Vostè en diu sospitar. Jo en dic saber, amic meu.

—A Cranchester? —vaig arriscar.

—No —va contestar en Poirot, amb gravetat—. No és a Cranchester.

No va dir res més, però a un gest seu tothom es va asseure. Mentre ho fèiem, la porta es va tornar a obrir, i van entrar dues persones més, que es van asseure prop de la porta. Eren en Parker i la majordoma.

—El nombre és complet —va dir en Poirot—. Tothom és aquí.

En el to de la seva veu sonava un timbre de satisfacció. I alhora que aquest timbre sonava, vaig poder veure una mena d’onada d’inquietud que passava per totes aquelles cares reunides en l’altre extrem de la sala. Tot plegat feia l’efecte d’un parany, d’una trampa… D’una trampa que s’havia tancat.

En Poirot va passar llista, llegint els noms que tenia apuntats en un paper, amb aires de gran importància.

—Mistress Ackroyd, miss Flora Ackroyd, el major Blunt, mister Geoffrey Raymond, mistress Ralph Paton, John Parker, Elizabeth Russell.

Deixà el paper damunt la taula.

—Què vol dir tot això? —començà en Raymond.

—La llista que acabo de llegir —va dir en Poirot— és una llista de persones sospitoses. Cadascun dels presents ha tingut l’oportunitat de matar mister Ackroyd…

Mistress Ackroyd es va posar dreta d’un salt, tot llançant un crit.

—No m’agrada gens, això! —va exclamà—. No m’agrada gens! Voldria tornar a casa.

—No se’n pot anar, madame —va dir en Poirot, austerament—, fins que no hagi sentit el que haig de dir.

Féu una petita pausa i després s’escurà la gargamella.

—Començaré pel principi. Quan miss Ackroyd em va demanar que investigués el cas, vaig anar a Fernly Park amb el bon doctor Sheppard. Vaig sortir amb ell a la terrassa, on em van ensenyar unes petjades. Des d’allà l’inspector Raglan em va portar pel caminal que desemboca al passeig dels cotxes. Em va cridar l’atenció una glorieta i la vaig escorcollar a fons. Vaig trobar-hi dues coses: un tros de batista emmidonada i una ploma d’ànec. El tros de batista immediatament em va suggerir la idea d’un davantal de cambrera. Quan l’inspector Raglan em va ensenyar la seva llista de la gent de la casa, de seguida em vaig adonar que una de les cambreres, Úrsula Bourne, la cambrera principal, no tenia coartada. Segons ella, es trobava al seu dormitori, des de dos quarts de deu fins a les deu. Però, i si, en realitat, era a la glorieta? En aquest cas, havia d’haver-hi anat per trobar-s’hi amb algú. Sabem pel doctor Sheppard que aquella nit algú que no era de la casa va anar a Fernly Park: el foraster amb qui es va trobar a la reixa d’entrada.

»A primera vista, podia semblar que el problema estava resolt, i que el foraster va anar a la glorieta per reunir-s’hi amb l’Úrsula. Era segur que l’home havia anat a la glorieta: així ho indicava la presència d’aquella ploma d’ànec, que immediatament em suggerí la idea d’un addicte a les drogues, que havia d’haver adquirit el vici a l’altra banda de l’Atlàntic, on ensumar neu és més corrent que aquí. L’home amb qui el doctor Sheppard s’havia trobat tenia accent americà, i això coincidia amb aquesta suposició.

»Però hi havia un problema pendent. Les hores no encaixaven. Era segur que l’Úrsula Bourne no podia haver anat a la glorieta abans de dos quarts de deu, mentre que l’home havia d’haver-hi arribat pocs minuts després de les nou. És clar que podia pensar que havia esperat mitja hora. Només hi havia una altra possibilitat: que aquella nit hi hagués hagut dues entrevistes a la glorieta. Eh bien, de seguida que vaig estudiar a fons aquesta darrera possibilitat vaig descobrir diversos fets significatius. Vaig descobrir que miss Russell, la majordoma, havia visitat el doctor Sheppard, aquell matí, i s’havia mostrat vivament interessada per les possibilitats de guariment que tenien les víctimes de les drogues. Relacionant això amb la ploma trobada, vaig arribar a la conclusió que l’home en qüestió havia anat a Fernly per veure la majordoma, i no Úrsula Bourne. Llavors, amb qui estava citada l’Úrsula? No vaig trigar a esbrinar-ho. Primer vaig trobar un anell, una aliança, amb la inscripció “De R.” i una data. Després vaig saber que algú havia vist Ralph Paton pel caminal que porta a la glorieta a dos quarts de deu menys cinc, i també em vaig assabentar de certa conversa entre en Ralph i una noia que no se sabia qui era. Llavors vaig ordenar aquests fets d’una manera clara i orgànica. Un casament secret, un prometatge anunciat el dia de la tragèdia, la tempestuosa discussió al bosc, i la cita convinguda per a aquella nit a la glorieta.

»Incidentalment, això demostrava que tant Ralph Paton com Úrsula Bourne, o Úrsula Paton, més ben dit, tenien motius molt forts per desitjar la mort de mister Ackroyd. I també quedava inesperadament clara una altra cosa: que no podia ser en Ralph la persona que es trobava amb mister Ackroyd en el seu despatx a dos quarts de deu.

»Així arribem a un altre aspecte, ben interessant, del crim. Qui es trobava amb mister Ackroyd a dos quarts de deu? No podia ser en Ralph, perquè aquest era a la glorieta, amb la seva dona. No podia ser Charles Kent, perquè a aquella hora ja se n’havia anat. Qui, doncs? I llavors vaig formular-me la pregunta més intel·ligent i audaç que poden imaginar: hi havia algú amb ell?

En Poirot es tirà endavant i ens disparà aquestes darreres paraules, i després es va deixar anar enrere amb l’aire de qui acaba de fer diana.

En Raymond, tanmateix, no va semblar gaire impressionat, i va fer una protesta molt enraonada.

—No sé si pretén insinuar que sóc un mentider, monsieur Poirot, però no vaig ser jo l’únic a donar testimoni d’això… excepte, potser, pel que es refereix a les paraules textuals que vaig sentir. Recordi que el major Blunt també va sentir que mister Ackroyd parlava amb algú. El major Blunt es trobava a la terrassa i no va poder copsar les paraules clarament, però va sentir veus.

En Poirot va fer que sí amb el cap.

—No ho he oblidat —va dir, amb calma—. Però el major Blunt s’emportà la impressió que mister Ackroyd parlava justament amb vostè.

Un moment, en Raymond va semblar que no sabia què dir. Però es va refer de seguida.

—En Blunt sap que es va confondre —va dir.

—Exacte —convingué en Blunt.

—Però per alguna raó l’hi devia semblar —va murmurar en Poirot—. Oh, no! —va exclamar, alçant la ma en senyal de protesta—. Sé la raó que em donarà. Però no és suficient. Hem de cercar alguna altra raó. Ho plantejaré d’una altra manera. Des del primer moment em va cridar l’atenció una cosa: el caràcter de les paraules que mister Raymond va sentir. M’ha estranyat que ningú no ho comentés, que ningú no hi veiés res d’estrany. —Va fer una petita pausa, i després va recitar, suaument—: «Els assalts a la meva butxaca han estat tan freqüents, darrerament, que em temo que m’és impossible d’accedir a aquesta petició…». No hi troben res d’estrany, en això?

—Jo no —va dir en Raymond—. Mister Ackroyd m’havia dictat sovint cartes emprant gairebé exactament les mateixes paraules.

—Exacte! —va exclamar en Poirot—. A això volia arribar. Qui empraria una frase com aquesta, parlant amb algú? Aquestes paraules no semblen adequades per a una conversa. En canvi, si hagués estat dictant una carta…

—Vol suggerir que llegia en veu alta alguna carta? —va preguntar en Raymond, lentament—. Però, llavors, també hauria calgut que hi hagués algú amb ell.

—Per què? No tenim cap prova que hi hagués ningú més al despatx. Recordi que només es va sentir la veu de mister Ackroyd.

—Però ningú no es llegiria en veu alta una carta així, a si mateix… si no és que estava una mica guillat!

—Ha oblidat una cosa —va dir en Poirot, suaument—: El foraster que va visitar mister Ackroyd dimecres.

Tots el vam mirar, sorpresos.

—Sí, sí —va fer en Poirot—, dimecres. Aquell jove, en si mateix, no era important. Però l’empresa que representava em va interessar molt.

—La societat de dictàfons! —va fer en Raymond, bocabadat—. Ara ho veig. Un dictàfon. És això el que pensa, oi?

En Poirot va fer que sí amb el cap.

—Mister Ackroyd pensava comprar un dictàfon, recordi-ho. Jo vaig tenir la curiositat de preguntar a la companyia. I em van contestar que mister Ackroyd havia comprat un dictàfon al seu representant. El que jo no sé és per què l’hi va amagar, això.

—Devia voler donar-me una sorpresa —va murmurar en Raymond—. En això era com una criatura: li agradava sorprendre la gent. Devia voler guardar-ne el secret un parell de dies, i segurament hi jugava com amb una joguina nova. Sí, sí, encaixa perfectament. Vostè té tota la raó: ningú no parlaria així en una conversa normal.

—Això explica, també —va continuar en Poirot—, per què el major Blunt va suposar que era vostè la persona que es trobava al despatx. Aquestes paraules li van sonar com un fragment de dictat, i, de manera subconscient, va deduir que vostè estava amb ell. La seva ment conscient estava ocupada en una cosa completament diferent: la figura blanca que havia vist esmunyir-se. Es pensava que era miss Ackroyd. En realitat, no cal dir-ho, era Úrsula Bourne amb el seu davantal blanc, que corria cap a la glorieta.

En Raymond s’havia recobrat de la seva primera sorpresa.

—De totes maneres… —remarcà— aquest descobriment que ha fet, tot i que és molt brillant i que confesso que no hi hauria caigut mai, deixa la qüestió essencial tal com estava abans. Mister Ackroyd era viu a dos quarts de deu, ja que parlava al dictàfon. Sembla provat que Charles Kent ja era fora de Fernly Park a aquella hora. Però, i Ralph Paton…?

I vacil·là, mirant l’Úrsula.

Mistress Paton envermellí, però va contestar amb força serenitat:

—En Ralph i jo ens vam separar molt poc abans de tres quarts de deu. En Ralph no es va atansar a la casa, n’estic segura. No tenia cap intenció de fer-ho. La darrera cosa que desitjava era trobar-se de cara amb el seu padrastre. Li tenia massa por.

—No és que jo dubti de la seva versió, de cap manera —va explicar en Raymond—. Sempre he pensat que el capità Ralph era innocent. Però hem d’imaginar-nos un tribunal, i les preguntes que faria. El capità Paton es troba en una situació molt difícil, però si fes acte de presència…

En Poirot el va interrompre.

—És el consell que li donaria? Que es presentés?

—I tant. I si vostè sap on és…

—Sospito que no s’ho acaba de creure, que ho sé. I, tanmateix, li he dit fa molt poc que ho sé tot. La veritat de la telefonada, de les petjades al peu de la finestra, del lloc on s’amaga Ralph Paton…

—On és? —va preguntar en Blunt.

—No gaire lluny d’aquí —va dir en Poirot, somrient.

—A Cranchester? —vaig preguntar.

En Poirot es girà cap a mi.

—Sempre em pregunta el mateix. Això de Cranchester, en vostè, és una idée fixe. No, no és a Cranchester. És… aquí!

I va alçar l’índex, assenyalant, teatralment cap a la porta. Tothom es va girar de cop.

Ralph Paton era al llindar de la porta.





CAPÍTOL XXIV


La història de Ralph Paton

Va ser un moment molt violent per a mi. Amb prou feines vaig adonar-me del que va passar immediatament després, però tot van ser exclamacions i crits. Quan vaig poder dominar-me prou per veure el que passava al meu voltant, en Ralph era dret, al costat de la seva dona, agafant-li una mà, i em somreia.

També en Poirot somreia, i al mateix temps m’amenaçava eloqüentment amb un dit.

—No li vaig dir almenys trenta-sis vegades que era inútil voler amagar coses a Hercule Poirot? —va preguntar—. No el vaig avisar que sempre acabava descobrint-ho tot?

Es va girar cap als altres.

—Un dia, suposo que ho recorden, vam tenir una petita sessió al voltant d’una taula, sis de nosaltres. Jo vaig acusar cinc dels presents d’amagar-me alguna cosa. Quatre d’ells van confessar-me el seu secret. El doctor Sheppard no em va confessar el seu. Però des del primer moment he tingut les meves sospites. El doctor Sheppard va anar a Three Boards, aquella nit, amb l’esperança de trobar-hi en Ralph. No el va trobar a l’hostal; però jo em vaig dir: «i si el troba pel carrer, de tornada cap a casa seva?». El doctor Sheppard era amic del capità Paton, i venia directament de l’escena del crim. Sabia que les coses pintaven malament per a ell. Potser fins i tot sabia més coses que no el públic general…

—Efectivament —vaig dir a contracor—, suposo que valdrà més que digui tota la veritat, ja. Aquella tarda jo havia anat a veure en Ralph. De primer es negava a confiar-se’m, però a l’últim em va dir que s’havia casat i el mal pas en què es trobava. De seguida que es va descobrir l’assassinat, vaig comprendre que quan fossin coneguts els fets, se sospitaria d’en Ralph, i si no d’ell, de la seva estimada. Aquella nit li vaig exposar la situació clarament. En pensar que possiblement hauria de declarar coses que podien acusar la seva dona, es va decidir a…

Vaig vacil·lar, i en Ralph em va prendre les paraules de la boca.

—… muntar tota una comèdia —va dir, gràficament—. Ho comprendran de seguida. L’Úrsula m’havia deixat per tornar a la casa. Vaig pensar que era possible que hagués intentat tornar a parlar amb el meu padrastre. L’home ja havia estat molt incorrecte amb ella, aquella tarda. Se m’acudí que podia haver-la insultat… d’una manera tan imperdonable que l’Úrsula, sense saber el que es feia…

En Ralph es va interrompre. L’Úrsula va desprendre la seva mà de les d’ell i reculà un pas.

—Això vas pensar, Ralph? De debò vas poder creure que ho havia fet jo?

—Tornem a la culpable conducta del doctor Sheppard —va dir en Poirot secament—. El doctor Sheppard accedí a fer tot el que pogués per ajudar-lo. I va aconseguir escamotejar el capità Paton a la policia.

—On? —va preguntar en Raymond—. A casa seva?

—Ah, no, certament —va dir en Poirot—. Tots vostès s’haguessin hagut de fer la mateixa pregunta que em vaig fer jo. Si el bon doctor amaga aquest jove, quin lloc pot haver escollit? Havia de ser necessàriament un amagatall no gaire allunyat. Vaig pensar en Cranchester. Un hotel? No. Una habitació moblada? Menys encara. On, doncs? «Ah, ja ho tinc! —vaig pensar—. Un sanatori. Un establiment sanitari per a pertorbats mentals». Vaig posar a prova la meva teoria. Vaig inventar un nebot boig, i vaig consultar mademoiselle Sheppard respecte als manicomis d’aquests verals. I mademoiselle Sheppard em va donar els noms de dos sanatoris mentals de prop de Cranchester on el seu germà havia enviat pacients. Vaig informar-me’n. I, en efecte, el doctor, personalment, havia portat un malalt a un d’ells, a primera hora de dissabte. No vaig tenir cap dificultat a identificar en el pacient el capità Ralph Paton, tot i que hi figurava amb un nom fals. Després de complir els formalismes necessaris, vaig poder treure’l d’allà. I va arribar a casa meva la matinada d’ahir.

El vaig mirar amb tristesa.

—L’expert del Ministeri de l’interior, que deia la Caroline! —vaig murmurar—. I pensar que ni se m’acudí de sospitar-ho!

—Ara ja compreneu per què em vaig fixar tant en la reticència del seu manuscrit —va murmurar en Poirot—. Era estrictament verídic en tot el que deia… però no deia gaires coses, oi?

Jo em sentia massa avergonyit per poder contestar.

—El doctor Sheppard ha estat molt lleial amb mi —va dir en Ralph—. Ha estat al meu costat des del primer moment. I va fer el que li va semblar millor. Ara veig, pel que m’ha explicat monsieur Poirot, que, en realitat, no va ser el millor. Jo hauria hagut de donar la cara de seguida. A més, en el sanatori no llegíem els diaris, de manera que jo no sabia res del que passava.

—El doctor Sheppard ha estat un model de discreció —va dir en Poirot secament—. Però jo descobreixo tots els petits secrets. És el meu ofici.

—I ara expliqui’ns la seva versió del que va passar aquella nit —va demanar en Raymond, impacient.

—Ja ho saben gairebé tot —va dir en Ralph—. Ben poca cosa puc afegir-hi. Vaig sortir de la glorieta cap a tres quarts de deu i vaig vagarejar pels camins, tot rumiant què podia fer, quina actitud havia d’adoptar. Em veig obligat a reconèixer que no tinc ni una ombra de coartada, però dono a tots paraula d’honor, solemnement, que no vaig entrar al despatx, i que no vaig veure el meu padrastre, ni viu ni mort. El món, la gent podrà pensar el que vulgui, però jo voldria que vostès em creguessin.

—No té coartada? —va murmurar en Raymond—. Mala cosa. Jo el crec naturalment, però… és un mal assumpte.

—Però, en certa manera, simplifica molt les coses, això —va dir en Poirot, animadament—. Molt.

Tots el vam mirar, sorpresos.

—No comprenen què vull dir? No? Doncs, vull dir això: per salvar el capità Paton, el veritable criminal ha de confessar.

I ens va mirar a tots, d’un a un, radiant.

—Sí, sí, això vull dir. Ja deuen haver observat que no he invitat l’inspector Raglan a aquesta reunió. Ho he fet per això. No volia dir-li tot el que sabia… Almenys no volia dir-l’hi encara aquesta nit.

S’inclinà cap endavant, i sobtadament la seva veu i tota la seva persona van experimentar un canvi. Tot d’una esdevingué perillós.

—Jo, que els estic parlant… sé que l’assassí de mister Ackroyd es troba en aquesta habitació, en aquest moment. A ell m’adreço. Demà l’inspector Raglan sabrà la veritat. Està entès?

Va seguir un silenci tens. I enmig del silenci va aparèixer la velleta bretona amb un telegrama en una safata. En Poirot l’esquinçà per obrir-lo.

La veu d’en Blunt es va alçar, abrupta i ressonant.

—Diu que l’assassí és entre nosaltres? I… sap… qui és?

En Poirot havia llegit el missatge. Arrugà el telegrama en una mà i va dir:

—Sí… Ara ja ho sé.

I va donar un copet amb la mà plana a la bola de paper arrugat.

—Què era? —va preguntar en Raymond secament.

—Un telegrama… des d’un vapor que en aquest moments navega cap als Estats Units.

Es va fer un silenci mortal. En Poirot es va aixecar i va fer una reverència.

—Messieurs et mesdames, la reunió s’ha acabat. Recordin-ho: Demà al matí, l’inspector Raglan sabrà la veritat.





CAPÍTOL XXV


Tota la veritat

Un petit gest d’en Poirot em va indicar que desitjava que m’hi quedés. Vaig obeir i, atansant-me a la llar de foc, m’hi vaig plantar davant, tot remenant amb la punta de la bota les gruixudes soques que hi cremaven.

Em sentia confús. Per primera vegada era incapaç, totalment, de copsar la intenció d’en Poirot. Un moment, em vaig sentir inclinat a pensar que l’escena que acabava de presenciar era un bluf immens, que en Poirot s’havia dedicat a fer això que en diuen teatre, per fer-se l’interessant. Però, a desgrat meu, em vaig veure obligat a sospitar que al dessota de tot allò hi havia una realitat. En les seves paraules hi havia quelcom d’autènticament amenaçador… una mena de sinceritat indiscutible. Però encara creia que seguia una pista completament equivocada.

Quan la porta es va tancar darrere l’últim dels convidats a la reunió, en Poirot es va atansar al foc.

—I bé, amic meu? —va dir, calmosament—. Què li sembla tot plegat?

—No sé què pensar —vaig dir, amb franquesa—. Per què tot això? Per què no ha anat directament a l’inspector Raglan amb la veritat, en comptes de llançar aquest advertiment tan sibil·lí al culpable?

En Poirot es va asseure i es va treure la cigarrera on portava les seves minúscules cigarretes russes. Va fumar un o dos minuts en silenci. I després va dir:

—Ha de fer servir les seves petites cèl·lules grises. Sempre hi ha una raó o altra darrere les meves accions.

Vaig vacil·lar un moment i després vaig dir:

—La primera cosa que se m’acut és que no sap qui és el culpable, però està segur que es troba entre les persones que érem aquí aquesta nit… Llavors, amb les seves paraules pretenia obligar el desconegut assassí a confessar el seu crim.

En Poirot va fer que sí amb el cap aprovadorament.

—Una idea intel·ligent, però no és aquest el cas.

—Jo pensava, potser, que fent-li creure que ho sabia, podia obligar-lo a delatar-se… no necessàriament amb una confessió. Podia intentar fer-lo emmudir per sempre, de la mateixa manera que havia fet emmudir mister Ackroyd, abans no pogués actuar demà al matí.

—Una trampa, i jo d’esquer? Merci, mon ami, però no sóc prou heroic per fer una cosa així.

—Llavors, no l’entenc. No puc creure que estigui disposat a córrer el risc que l’assassí s’escapi, en posar-lo en guàrdia d’aquesta manera.

En Poirot va remenar el cap.

—No es pot escapar —va dir greument—. Només té una sortida… i aquesta sortida no condueix a la llibertat.

—Creu realment que una de les persones que eren aquí aquesta nit va cometre el crim? —vaig preguntar, incrèdul.

—Sí, amic meu.

—Quina d’elles?

Va seguir un silenci força perllongat. Després en Poirot va llençar la punta de la cigarreta al foc i va començar a parlar amb calma, en to reflexiu.

—El portaré pel mateix camí que he seguit jo. M’acompanyarà pas per pas, i vostè mateix veurà que tots els fets apunten en direcció a una mateixa persona. Per començar, hi havia dos fets i una petita discrepància en les hores que em cridaven especialment l’atenció. El primer fet era la telefonada. Si realment Ralph Paton havia estat l’assassí, la telefonada esdevenia immediatament absurda i sense sentit. Per tant, em vaig dir, en Ralph no és l’assassí.

»Vaig comprovar que la trucada no havia pogut ser obra de ningú dels que eren a la casa, però alhora jo estava convençut que havia de cercar el meu criminal entre els que s’hi trobaven presents la nit fatal. Per tant, vaig arribar a la conclusió que la telefonada podia haver estat obra d’un còmplice. La deducció no em complaïa massa, però de moment la vaig acceptar com a bona.

»Després vaig estudiar el motiu de la trucada. Era un punt difícil. Només podia descobrir-lo jutjant-ne el resultat que era aconseguir que el crim fos descobert aquella mateixa nit i no l’endemà al matí com hauria passat probablement. Està d’acord amb mi o no?

—S… sí —vaig confessar—. Sí. Com vostè ho diu, sent així que mister Ackroyd havia donat ordre que no el destorbessin, probablement ningú no hauria entrat al despatx aquella nit.

—Très bien. La cosa rutlla, oi? Però l’afer seguia sent obscur. Quin avantatge oferia el fet que el crim fos descobert aquella nit en comptes de l’endemà al matí? L’única idea que se m’acudí va ser que l’assassí, si sabia que el crim havia de ser descobert a una hora determinada, tindria la seguretat de ser present en el moment d’espanyar la porta… o, almenys, immediatament després. I ara, anem al segon fet: la butaca enretirada de la paret. L’inspector Raglan ho considerà un detall sense cap importància. Jo, ben al revés, ho he considerat sempre d’una importància cabdal.

»En el seu manuscrit va dibuixar un petit plànol del despatx, molt clar. Si en aquest moment el tingués a les mans veuria que, enretirant la butaca en la posició que en Parker va indicar, quedava en línia recta entre la porta i la finestra.

—La finestra! —vaig dir de seguida.

—També aquesta va ser la meva primera idea. Em vaig imaginar que l’assassí havia enretirat la butaca perquè si algú entrava per la porta no veiés alguna cosa relacionada amb la finestra. Però aviat vaig abandonar aquesta suposició, perquè encara que la butaca era de les de respatller alt, amagava molt poc la finestra… només la part que va des de la guillotina a terra. No, mon ami… Però recordi que davant mateix de la finestra hi ha una taula amb llibres i revistes. I bé: la taula sí que quedava completament oculta rere la butaca enretirada… I immediatament vaig tenir la primera sospita de la veritat.

»I si damunt la taula hi havia hagut alguna cosa que havien volgut amagar? Alguna cosa que hi havia posat l’assassí? Tanmateix, no tenia cap idea de què podia ser. Però, això sí, coneixia uns quants fets molt interessants que hi feien referència. Per exemple, era una cosa que l’assassí no havia pogut emportar-se en el moment de cometre el crim. Al mateix temps, era vital que fos retirada tan aviat com el crim fos descobert. I per això la telefonada, i l’oportunitat per a l’assassí de ser present en el moment del descobriment del cadàver.

»I bé: abans que arribés la policia només hi havia quatre persones en l’escena: vostè, en Parker, el major Blunt i mister Raymond. Immediatament vaig eliminar en Parker perquè a qualsevol hora que el crim hagués estat descobert, era l’única persona que podia estar segura de ser-hi present. A més, va ser ell qui em va parlar de la butaca enretirada. En Parker, doncs, va quedar lliure de sospita, quant a l’assassinat, vull dir, perquè encara creia possible que fos el xantatgista de mistress Ferrars. En Raymond i en Blunt, en canvi, seguien sent sospitosos, perquè, si el crim era descobert a primera hora del matí següent, era molt possible que arribessin massa tard per impedir que l’objecte situat damunt la taula fos descobert.

»I què era, aquest objecte? Ja ha sentit els meus arguments d’aquesta nit referent al fragment de conversa que en Raymond va sentir. De seguida que vaig saber que havia estat a la casa un representant d’una empresa que fabrica dictàfons, la idea d’un dictàfon arrelà en el meu esperit. Ja ha sentit el que he dit en aquesta mateixa habitació no fa ni mitja hora. Tots han acceptat la meva teoria… però sembla que se’ls ha escapat un fet essencial. Si aquella nit mister Ackroyd feia funcionar un dictàfon, com és que no se’n va trobar cap?

—No hi havia pensat, en això —vaig dir.

—Sabem que mister Ackroyd ha comprat un dictàfon. I no trobem cap dictàfon entre les seves coses. Per tant, si alguna cosa havia estat retirada d’aquella taula, per què no podia ser un dictàfon? És clar que hi havia algunes dificultats. L’atenció de tothom, lògicament, es concentraria en la víctima de l’assassinat. Suposo que qualsevol hauria pogut atansar-se a la taula sense que se n’adonessin els altres que hi havia al despatx. Però un dictàfon fa un cert embalum; no cap en una butxaca. Calia algun receptacle d’alguna mena, capaç de contenir-lo.

»Veu ara per on vaig? La figura de l’assassí va prenent forma. Una persona que va arribar al lloc del crim de seguida que va ser descobert el cadàver, i que no hauria pogut ser-hi si el crim hagués estat descobert l’endemà al matí. Una persona que portava alguna cosa on dissimular el dictàfon…

El vaig interrompre.

—Però, per què havia de voler emportar-se el dictàfon, l’assassí? Amb quina finalitat?

—Vostè fa com mister Raymond. Dóna per fet que la veu que es va sentir a dos quarts de deu era la de mister Ackroyd, parlant al dictàfon. Però pensi una mica com funciona aquest útil aparell. El fa servir per dictar-hi el que cal, i més tard, un secretari o una mecanògrafa l’engeguen i la veu torna a sonar.

—Vol suggerir… —vaig fer, astorat.

En Poirot afirmà amb el cap.

—Sí, això vull dir. A dos quarts de deu mister Ackroyd ja era mort. Era el dictàfon el que parlava, i no l’home.

—I l’assassí el va engegar. Això vol dir que havia de ser dins el despatx en aquell moment?

—Possiblement. Però no hem d’excloure la possibilitat que l’assassí apliqués algun truc mecànic, com ara un cronòmetre o un simple rellotge despertador. Però en aquest cas hem d’afegir dues característiques més al nostre retrat imaginari de l’assassí. Havia de ser algú que sabia que mister Ackroyd havia comprat un dictàfon, i també algú que tingués els necessaris coneixements de mecànica.

»Havia arribat fins a aquest punt en les meves deduccions quan es plantejà el problema de les petjades de la finestra. Aquí se m’oferien tres conclusions. Primera: podien haver estat fetes realment per Ralph Paton. En Ralph havia estat a Fernly aquella nit, i era possible que hagués entrat al despatx, per la finestra, i hagués trobat mort el seu oncle. Aquesta era una hipòtesi. Segona: hi havia la possibilitat que les empremtes haguessin estat deixades per alguna altra persona que casualment gastés soles de goma amb el mateix dibuix. Però la gent de la casa portava soles de crepé, i em vaig negar a creure en la coincidència que algú de fora de la casa portés unes sabates iguals que les d’en Ralph. Charles Kent, com sabem per la cambrera de The Dog & Whistle, portava un parell de botes, “que no podien anar ni amb rodes”. Tercera: aquestes empremtes podien haver estat fetes per una persona amb la intenció de fer recaure les sospites en Ralph Paton. Per comprovar aquesta darrera conclusió calia esbrinar uns quants fets. La policia havia trobat un parell de sabates d’en Ralph a Three Boards. Ni en Ralph ni ningú més no podia haver-se-les posat aquella nit, perquè eren a baix, a mans de l’enllustrador. Segons la teoria de la policia, en Ralph portava una altre parell de sabates igual, i jo vaig descobrir que era veritat que en tenia dos, de parells. I bé: perquè la meva teoria resultés correcta, calia que l’assassí hagués portat les sabates d’en Ralph aquella nit, i, en aquest cas, calia suposar que en Ralph portava posades unes altres sabates. Feia de mal creure que el noi viatgés amb tres parells de sabates iguals; el tercer parell de calçat devien ser unes botes, probablement. Vaig fer que la seva germana fes esbrinaments en aquest sentit, fingint, ho reconec, que m’interessava especialment saber de quin color eren les botes, només per dissimular la veritable raó de la meva pregunta.

»Ja sap el resultat de les seves investigacions. Ralph Paton, en efecte, portava un parell de botes. La primera pregunta que li vaig fer ahir a la matinada quan va arribar a casa va ser què portava als peus aquella nit fatal. Immediatament em va contestar que havia portat botes. I encara les portava, de fet, ja que no tenia cap altre parell per canviar-se.

»Així avancem un altre pas en la nostra descripció de l’assassí: una persona que havia tingut l’oportunitat d’emportar-se les sabates d’en Ralph de Three Boards, aquell mateix dia. —Va fer una pausa i després va dir, alçant lleugerament la veu—: Hi ha un altre punt, encara. L’assassí havia de ser una persona que hagués tingut l’oportunitat de retirar la daga de la taula-vitrina. Podeu al·legar que qualsevol persona de la casa hauria pogut fer-ho, però li recordaré que la Flora estava molt segura que la daga ja no hi era quan ella va examinar la vitrina.

Va fer una altra pausa.

—Recapitulem… ara que tot s’ha aclarit. Una persona que havia estat a Three Boards, aquell mateix dia; una persona que coneixia prou l’Ackroyd per saber que havia comprat un dictàfon; una persona amb una certa traça en mecànica; que havia tingut l’oportunitat de retirar la daga de la vitrina quan miss Flora arribà a la sala; que portava amb ell un receptacle suficient per amagar-hi el dictàfon… com un maletí negre, per exemple, i que es va quedar tot sol al despatx uns moments un cop descobert el crim, mentre en Parker telefonava a la policia. En una paraula… el doctor Sheppard!





CAPÍTOL XXVI


I només la veritat

Va seguir un silenci que es va perllongar durant un minut i mig.

Després em vaig posar a riure.

—S’ha tornat boig —vaig dir.

—No —va fer en Poirot, plàcidament—. No m’he tornat boig. Va ser una petita discrepància en la qüestió del temps la primera cosa que em va fer pensar en vostè des del primer moment.

—Una discrepància en el temps? —vaig preguntar, confús.

—Sí. Recorda que tothom va estar d’acord, i vostè també, que no hi havia més de cinc minuts, caminant, des de la reixa d’entrada fins a la casa, i menys encara si es feia drecera passant per la terrassa. Però vostè va sortir de la casa a les nou menys deu minuts, segons la seva pròpia declaració i la d’en Parker, i això no obstant eren les nou en punt quan va sortir per la reixa del jardí. Feia una nit molt freda, no gens a propòsit per inclinar ningú a vagarejar pel jardí. Per què va trigar deu minuts a fer un trajecte de cinc? Des del primer moment em vaig adonar que només vostè havia pogut dir-nos que la finestra del despatx era tancada. Roger Ackroyd li va demanar que la tanqués, però no va comprovar si ho havia fet. I si no l’havia tancat? Hauria tingut temps, en aquells deu minuts, de fer la volta a la casa, per fora, canviar-se les sabates, entrar per la finestra, matar l’Ackroyd i arribar a la reixa a les nou en punt? Vaig decidir-me en contra d’aquesta teoria, perquè era el més probable que un home tan nerviós com ho estava monsieur Ackroyd aquella nit l’hagués sentit entrar per la finestra, i llavors s’hauria produït una lluita. Però, i suposant que l’hagués matat abans de sortir del seu despatx… bo i estant dret al costat de la seva butaca? Llavors podia sortir per la porta del despatx per dins, tornar a la glorieta, canviar-se les sabates i córrer cap a la reixa d’entrada. L’altre dia, mentre parlava amb mistress Ackroyd, vaig reconstruir personalment aquestes accions i vaig passar-hi deu minuts exactament. Després va tornar a casa, amb una bona coartada, ja que havia disposat el dictàfon de manera que s’engegués a dos quarts de deu.

—Estimat Poirot —vaig dir, en una veu que sonava estranya i forçada a les meves pròpies orelles—, ha rumiat massa intensament a l’entorn d’aquest cas. Quin interès podia tenir-hi, jo, a assassinar l’Ackroyd?

—Salvar la pell. Vostè era el xantatgista de mistress Ferrars. Qui podia saber millor de què havia mort mister Ferrars que el metge que el portava? El primer dia que vostè i jo vam parlar-nos, en el jardí, va esmentar un llegat que havia cobrat feia cosa d’un any. No n’he pogut descobrir cap rastre. Va haver d’inventar una explicació per justificar les vint mil lliures de mistress Ferrars. De poc li van servir, per cert. Va perdre la major part d’aquesta quantitat en especulacions de borsa… i llavors va estrènyer massa fort el cargol i mistress Ferrars va trobar una sortida que no havia ni imaginat. Si l’Ackroyd arriba a esbrinar la veritat, no hauria tingut pietat de vostè: l’hauria arruïnat per sempre.

—I la trucada? —vaig preguntar, procurant prendre-m’ho en broma—. Suposo que per a això deu tenir també una explicació plausible.

—Li confesso que va ser la dificultat més gran amb què vaig topar quan vaig esbrinar que, efectivament, algú li havia trucat des de l’estació de King’s Abbot. De primer havia cregut que s’havia limitat a inventar la història. Un truc molt intel·ligent, d’altra banda. Li calia alguna excusa per presentar-se a Fernly, trobar el cadàver, i tenir ocasió, així, de fer desaparèixer el dictàfon del qual depenia la seva coartada. Jo tenia una idea molt vaga de com podia haver anat la cosa el primer dia que vaig anar a veure la seva germana i li vaig preguntar quins pacients l’havien visitat divendres al matí. En aquell moment no pensava per a res en miss Russell. La seva visita va ser una afortunada coincidència, perquè el va distreure respecte del veritable objectiu de les meves preguntes. Vaig esbrinar el que jo buscava. Entre els seus pacients d’aquell matí hi havia el majordom d’un transatlàntic americà. Qui millor que ell per sortir cap a Liverpool, amb tren, aquella nit? Amb l’avantatge que després seria a alta mar i no faria nosa. Vaig observar que l’Orion va salpar dissabte, i havent esbrinat el nom del majordom li vaig enviar un telegrama en què li feia una certa pregunta. Aquesta és la resposta que vostè mateix ha vist com rebia fa una estona.

I m’allargà el telegrama. Hi deia:


Absolutament correcte. El doctor Sheppard em va demanar que deixés una nota seva a casa d’un pacient. Jo havia de telefonar-li des de l’estació amb la resposta. La resposta va ser: «no contesten».

—Va ser una pensada molt intel·ligent —va dir en Poirot—. La telefonada era autèntica. La seva germana el va sentir com contestava. Quant als termes del missatge telefònic, només teníem la paraula d’un home per saber-los… La seva!

Vaig fer un badall.

—Tot això —vaig dir— és molt enginyós. Però a la pràctica no ens porta enlloc.

—Creu que no? Recordi el que he dit: demà al matí l’inspector Raglan sabrà la veritat. Però, en atenció a la seva bona germana, estic disposat a oferir-li l’oportunitat d’una altra solució. Per exemple, una dosi excessiva de somnífer. M’entén? Però el capità Paton ha de quedar lliure de tota sospita… ça va sans dire. Jo em permeto de suggerir-li que acabi el seu interessant manuscrit… però deixant de banda la seva anterior reticència.

—Trobo que és molt prolífic en suggestions —vaig observar—. Està segur que ha acabat del tot?

—Ara que m’hi fa pensar, és veritat que encara hi ha una altra cosa. Seria una imprudència per part seva intentar silenciar-me, com va fer callar mister Ackroyd. Aquesta mena de coses no reïxen, amb Hercule Poirot. Compreneu?

—Estimat Poirot —vaig dir somrient lleugerament—. Jo puc ser moltes coses, però no sóc cap babau. —I em vaig aixecar—. Molt bé —vaig dir, badallant un cop més—, me n’haig d’anar cap a casa. Gràcies per aquesta vetllada tan interessant i instructiva.

En Poirot també s’aixecà i s’inclinà amb la seva cortesia habitual mentre jo sortia de la sala.





CAPÍTOL XXVII


Apologia

Les cinc del matí. Estic molt cansat… però he acabat la meva tasca. Els braços em fan mal de tant d’escriure.

Un final ben estrany per al meu manuscrit. Jo havia pensat publicar-lo algun dia com la història d’un dels fracassos d’en Poirot! És ben curiós com se succeeixen les coses.

Vaig tenir una premonició del desastre, des del moment que vaig veure Ralph Paton i mistress Ferrars amb els caps junts. Llavors em vaig pensar que ella se li confiava; després vaig comprendre que m’havia equivocat, però la idea persistia encara en mi quan vaig entrar al despatx de l’Ackroyd amb ell, aquella nit, fins que em va dir la veritat.

Pobre Ackroyd! M’alegro d’haver-li ofert una oportunitat. Li vaig demanar que llegís aquella carta abans que fos massa tard. Però, siguem honrats: no vaig comprendre, subconscientment, que, tossut com era, insistir com vaig fer-ho era la manera més segura d’aconseguir que no la llegís? La seva aprensió d’aquella nit era interessant, psicològicament. Sabia que tenia el perill a tocar. I, tanmateix, mai no sospità de mi.

La daga va ser una solució improvisada. Jo m’havia portat una arma petita i manejable, però quan vaig veure la daga dins la vitrina, de seguida se’m va acudir que seria molt millor emprar una arma que no pogués ser identificada mai com a meva.

Suposo que vaig proposar-me matar-lo des del primer moment. De seguida que vaig tenir notícia de la mort de mistress Ferrars vaig estar convençut que l’hi hauria explicat tot a ell abans de morir. Quan el vaig trobar, tan agitat, vaig pensar que potser ja sabia la veritat, però no podia acabar de creure-ho i volia oferir-me l’oportunitat de refutar-ho.

Per això vaig tornar a casa i vaig prendre les meves precaucions. Si al capdavall resultava que el problema de l’Ackroyd era només una cosa d’en Ralph… bé, no hauria passat res d’irreparable. El dictàfon me l’havia donat ell mateix dos dies abans perquè li adobés. Tenia un petit defecte i jo el vaig convèncer perquè me’l deixés una mica més abans de tornar-l’hi. Vaig fer-hi el que em convenia, i aquella nit el vaig portar a Fernly dins el meu maletí.

Estic força satisfet de mi mateix com a escriptor. Què més clar, per exemple, que el paràgraf que segueix?

«Li havien entrat les cartes vint minuts abans de les nou. Eren les nou menys deu quan el vaig deixar, sense haver llegit la carta encara. Vaig vacil·lar, amb la mà en el pom de la porta, mirant endarrere i pensant si no oblidava alguna cosa».

Tot és veritat. Però suposeu que hagués posat una línia de punts suspensius després de la primera frase. Algú s’hauria preguntat què havia passat exactament durant aquells deu minuts d’interval!

Quan vaig mirar cap a l’interior de l’habitació, des de la porta, em vaig sentir completament satisfet. No, no havia oblidat res. El dictàfon era damunt la taula, prop de la finestra, posat de manera que s’engegués a dos quarts de deu, gràcies a un mecanisme d’allò més enginyós, basat en el principi del despertador; i la butaca estava enretirada de manera que amagava el dictàfon per a qui entrés per la porta.

Haig de reconèixer que em vaig emportar un sobresalt en topar-me amb en Parker davant mateix de la porta. He fet constar aquest fet ben fidelment.

Després, més tard, quan el cadàver va ser descobert i vaig enviar en Parker a telefonar a la policia, quin ús més assenyat vaig fer de les paraules! «Jo vaig fer el poc que es podia fer». Era ben poc, certament: només ficar el dictàfon dins el meu maletí i tornar a posar la butaca en la seva posició primitiva. Ni un moment no vaig pensar que en Parker podia haver-se adonat que era fora de lloc. Lògicament, havia d’haver-se quedat tan esgarrifat davant el cadàver que no havia de veure res més. Però jo no havia comptat amb el complex del servidor ben ensinistrat.

M’hauria agradat molt saber per endavant que la Flora diria que havia vist amb vida el seu oncle a tres quarts de deu. Això em va fer ballar el cap de mala manera. En realitat, durant tots aquest dies hi ha hagut moltes coses que m’han torbat desesperadament. Semblava que tothom hi col·laborava.

El que m’ha fet més por, des del primer moment, ha estat la Caroline. Temia que sospités alguna cosa. És ben curiosa la manera com parlà aquell dia de la meva feblesa.

Bé, la Caroline no sabrà mai la veritat. Com diu en Poirot, tinc una sortida…

Puc confiar en ell. En Poirot i l’inspector Raglan ho arranjaran tot entre ells. No voldria que la Caroline ho sabés. M’estima molt, i, a més, té el seu orgull… La meva mort serà un disgust per a ella, però els disgustos passen…

Quan hauré acabat d’escriure, ficaré tot el manuscrit dins un sobre i l’adreçaré a en Poirot.

I llavors… què serà? Veronal? Seria una mena de justícia poètica. I consti que no em sento gens responsable de la mort de mistress Ferrars. La seva mort va ser la conseqüència directa de les seves pròpies accions. No la compadeixo.

Tampoc no sento compassió de mi mateix.

Sí, serà veronal.

Però voldria que Hercule Poirot no s’hagués retirat mai de la seva professió i que no hagués vingut aquí a cultivar carbassots.





AGATHA MARY CLARISSA MILLER, LADY MALLOWAN, DBE (15 de setembre de 1890 – 12 de gener de 1976), ha estat, segurament, l’escriptora anglesa de novel·la detectivesca més important i innovadora. Sovint és anomenada «reina del crim». També va escriure novel·les sentimentals sota el pseudònim de Mary Westmacott. És l’autora més venuda de qualsevol gènere, a excepció de William Shakespeare. S’han venut al voltant de dos mil milions d’exemplars dels seus llibres en anglès, i uns altres mil milions en unes tres-centes tres llengües en què ha estat traduïda.

Christie va publicar més de vuitanta novel·les i obres de teatre, principalment del tipus d’habitació tancada i de problema, en la majoria de les quals intervenia algun dels seus personatges principals, Hercule Poirot i Miss Marple. Encara que li agradava variar en la forma establerta de les històries detectivesques, era escrupolosa en el fet de jugar net amb el lector i no amagar-li cap tipus d’informació per tal que pogués resoldre el misteri.

Algunes de les seves novel·les s’han portat al cinema, fins i tot diverses vegades (Assassinat a l’Orient Express, Mort al Nil), etc.





Notes


[1] Manicomi situat en el comtat de Berkshire, especial per a criminals dements. (N. del T.) [Torna]





