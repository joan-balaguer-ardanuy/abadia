De les tres grans comèdies que va escriure William Shakespeare, Somni d’una nit d’estiu va ser la primera; les altres dues són Al vostre gust i Nit de Reis. L’exuberant imaginació de Shakespeare, que brolla constantment de l’argument i que apareix, de manera explícita, a l’últim acte de l’obra en les memorables paraules del duc Teseu sobre els poetes, els enamorats i els folls, ha inspirat pintors (Fuseli, Dadd, Rackham), músics (Mendelssohn), coreògrafs (Balanchine) i compositors d’obra (Purcell, Britten).

Malgrat que Somni d’una nit d’estiu està basada en arguments típics de comèdia llatina, Shakespeare en complica els fils argumentals i temàtics. Així, en lloc de la típica parella d’enamorats, n’hi posa dues, i multiplica les peripècies gràcies als filtres amorosos d’Oberon i als errors de Puck. A part de la història dels enamorats, apareixen en l’obra altres mons: el de Teseu i Hipòlita, el d’Oberon i Titània i el dels artesans, que volen representar una tragèdia sobre els amors de Píram i Tisbe, un efecte del teatre dins el teatre que converteix la tragèdia en una farsa.





William Shakespeare





Somni d’una nit d’estiu


Traducció de Salvador Oliva



ePUB v1.0

Puck 13.06.18





Títol original: A Midsummer Night’s Dream

William Shakespeare, 1600

Traducció: Salvador Oliva, 2005

Edició digital: Puck (v1.0)

Digitalització: Puck

ePUBCat base r1.3





INTRODUCCIÓ





William Shakespeare: un clàssic de tots els temps


Tots els dubtes sobre la identitat de William Shakespeare o sobre l’autoria de les seves obres han quedat definitivament esborrats. Els motius que van fer aparèixer aquests dubtes són diversos; però el més important és l’astorament que causa la quantitat, la varietat i sobretot la qualitat de la seva obra dramàtica i literària, que no tan sols desafia el pas del temps, sinó que amb el temps no fa sinó créixer. Situat, sense resistència per part de ningú, al mateix centre del cànon, el valor del seu teatre i dels seus poemes li rics i narratius és el punt de referència a partir del qual mesurem el valor dels altres autors. El seu poder verbal és tan intens, tan capaç d’estimular la imaginació artística, tan destre i tan apte per il·luminar les zones ombroses de l’ànima humana que, cada vegada que rellegim una obra seva, tenim la sorpresa de trobar-hi nous valors. I aquesta sorpresa, que no s’acaba mai, la trobem no tan sols durant la vida de cada lector particular, sinó també durant els segles que han transcorregut des de la seva mort fins ara. Actualment, la seva obra apareix més gran que mai i no hi ha res ni ningú que li negui gens de grandesa. Efectivament, el teatre de Shakespeare es representa a tot arreu del món i l’única excepció és la dels països la pobresa dels quals no els permet atènyer ni els graons més elementals de l’art i de la cultura.





Biografia


Com va ser la vida d’aquest gran autor, com era el seu caràcter i com es comportava, quins amics tenia i quina era la seva manera de pensar, la seva ideologia o les seves preferències polítiques no ho sabrem mai. En aquella època, els autors no podien ser perseguits per la premsa ni la televisió, ni els artistes tenien la consideració pública que avui se’ls dóna; i als dramaturgs, encara se’ls en donava menys. És per aquesta raó que en sabem tan poques coses. Tot i això, sabem més de Shakespeare que no pas de qualsevol altre autor de l’època, a excepció de Ben Jonson. La quarantena de documents conservats que l’esmenten són documents oficials, i els fets més rellevants relacionats amb ell o amb la seva família que s’hi citen són els següents: sabem que va ser batejat a Stratford el 26 d’abril de 1564. Que naixés el 23, dia de Sant Jordi, patró d’Anglaterra, pot no ser exacte; però, en canvi, sí que sabem que la seva mort es va produir el 23 d’abril de 1616. Sabem també que el 28 de novembre de 1582 el bisbe de la diòcesi de Worcester, a la qual pertanyia Stratford, va firmar una llicència matrimonial entre William Shakespeare, que tenia 18 anys, i Anne Hataway, que en tenia 26 i estava ja esperant un fill d’ell, una nena que es va dir Susanna. Va ser batejada el maig de 1583, i el 2 de febrer de 1585, quan Shakespeare només tenia 19 anys, van ser batejats els dos bessons: Hamnet i Judith. Hamnet va morir quan només tenia nou anys.

No sabem amb exactitud res més de William Shakespeare fins que el trobem a Londres escrivint i representant peces teatrals. I d’això en tenim constància gràcies a un atac que li va fer un altre dramaturg, Robert Greene. Aquest era un autor sortit de la universitat que adverteix als seus col·legues amb carrera que vagin amb compte amb un actor (per tant un home sense títol universitari) que presumeix de dramaturg. Les seves paraules són aquestes: «Hi ha un nou corb, embellit per les nostres plomes, que amb un cor de tigre embolicat amb una pell d’actor es pensa que és perfectament capaç d’inflar el vers blanc com el millor de tots vosaltres; i, presentant-se com un geni absolut, de fet és l’únic Sacseja-escenes [Shake-scenes, diu l’original] de la ciutat». A part de l’al·lusió al corb de la faula d’Isop, que lluïa un plomatge manllevat (com un actor que llueix paraules que no són seves), és del tot clar que Greene, que va escriure això a rampeu de la mort, es referia a Shakespeare no tan sols pel joc de paraules amb el seu nom, Shake-scenes, sinó també perquè «el cor de tigre sota una pell d’actor» és la paròdia d’un vers d’Enric VI (tercera part): «Ah, cor de tigre sota una pell de dona». Tot això vol dir que l’any 1592 Shakespeare era prou conegut com per ser atacat per un dramaturg rival i, per tant, segur que ja havia deixat enrere uns quants anys d’aprenentatge en el medi teatral. És possible, doncs, que es trobés a Londres ja a l’edat de 23 o 24 anys.

Entre 1593 i 1594, Shakespeare va publicar Venus i Adonis i La violació de Lucrècia, dedicats al comte de Southampton. I és possible que ja hagués començat a escriure alguns dels seus sonets. Però la seva activitat literària estava ja concentrada en les peces teatrals. Sabem que el 1598 va actuar a l’obra de Jonson, Every Man in His Humor, i, més tard, en el Sejanus, del mateix autor. A partir de 1599, la companyia de Shakespeare ja actuava gairebé exclusivament al teatre ‘The Globe’; ell percebia el deu per cent dels diners que entraven a la companyia en qualitat d’autor, actor i també director comercial. Que va ser aviat popular ho demostra el fet que les seves obres portessin el seu nom (el nom de l’autor, en aquell temps, no figurava a les edicions). També hem de recordar, pel que fa a la seva popularitat, que els títols de les peces que va escriure estan llistats en un traçut, Palladis Tamia: Wit’s of Treasure, de Francis Meres, una antologia de fragments acompanyats d’un assaig.

La seva feina com a autor, actor i accionista de la companyia li va reportar uns guanys considerables. Va invertir els diners comprant propietats a Stratford i, quan va redactar el testament, va deixar les propietats als seus descendents, més alguna cosa a parents i amics, entre ells tres actors: Richard Burbage, John Heminges i Henry Condell. També va comprar un títol nobiliari per al seu pare. El 25 d’abril de 1616 va ser enterrat a l’església de Stratford, on hi ha un monument a la seva memòria que especifica que va morir el 23 d’abril.





El cànon de Shakespeare


El 1623, els seus amics Heminges i Condell van aplegar i publicar el teatre complet de Shakespeare en la famosa edició Folio. En el pròleg comenten els hàbits de composició de Shakespeare. Diuen que la seva ment i la seva mà treballaven juntes i que articulava allò que era capaç de pensar amb una enorme facilitat. Així ho demostraven —diuen— els seus papers, on rarament hi havia una taca de tinta que esborrés una paraula. L’afirmació pot ser una exageració perquè sabem que corregia els originals; però segurament perquè ho feia poc, els editors podien dir que no ho feia quasi gens. A part de l’enveja que li pogués tenir Robert Greene, tots els comentaris que es conserven sobre Shakespeare ens el mostren com una persona bondadosa, recta, honesta i franca, i d’un enginy ràpid, lleuger i plaent. Jonson, a la cinquena pàgina de l’edició Folio, diu: «No va pertànyer [només] a una època, sinó a tots els temps». I els temps li han donat la raó.

Pel que fa a la data de redacció de les seves obres, no hi ha sempre proves concloents, però els treballs que s’han fet en aquest tema són seriosos i les diferències que apareixen són poc importants. Hi ha conjectures basades en informacions fiables i hi ha també aproximacions basades en coherències psicològiques; però en l’essencial, l’acord és molt general.

Les dates, basades en els autors que han estudiat la cronologia de la redacció de les obres, són aquestes:

Data aprox.

de redacció

Obres

Any d’edició



1590-94 Eduard III

1596?



1594 Enric VI (primera part)

(1623) folio



Enric VI (segona part)

folio



Enric VI (tercera part)

folio



Els dos cavallers de Verona

folio



La comèdia dels errors

folio



L’amansiment de la fúria

folio



Ricard III

1597



Titus Andrònic

1594



Treballs d’amor perduts

1595



1594-97 Romeo i Julieta

(pirata 1597) 1598



Somni d’una nit d’estiu

1600



Ricard II

1597



El rei Joan

folio



El mercader de Venècia

1600



Enric IV (primera part)

1598



Enric IV (segona part)

1600



Enric V (segona part)

(pirata 1600) folio



Molt soroll per res

1600



Les alegres casades de Windsor

(pirata 1602) folio



Al vostre gust

folio



Juli Cèsar

folio



Troilus i Cressida

1609



1601-08 Hamlet

(pirata 1603) 1604



Nit de reis

folio



Mesura per mesura

folio



Tot va bé si acaba bé

folio



Otel·lo

1622



El rei Lear

1608



Macbeth

folio



Timó d’Atenes

folio



Antoni i Cleopatra

folio



Coriolà

folio



1608-12 Pèricles

1609



Cimbel·lí

folio



Conte d’hivern

folio



La tempesta

folio



1613 Enric VIII

folio



Els dos nobles parents



Poemes



1592 Venus i Adonis

1593

1593-94 La violació de Lucrècia

1594

1593-1600 Sonets

1609

1600-01 Fènix i la tortuga

1601

Pel que fa als textos i a la manera com ens han arribat, cal dir, abans que res, que només divuit obres van ser publicades en vida seva i que ell no les va revisar ni preparar per tal que fossin editades. Que el millor autor de totes les èpoques morís deixant sense publicar més de la meitat de la seva obra i que no revisés les publicades, deixant, doncs, textos corruptes i deixant també oberta la possibilitat que es corrompessin més, tot això és, per la mentalitat moderna, inexplicable. Com és possible que Shakespeare no es preocupés per llegar a la posteritat en bones condicions una obra que ha aportat tant i tant als lectors i als amants d’aquella època i de les posteriors? José Maria Valverde ho atribuïa a un gest sobrehumà, a una saviesa que limita amb la ironia còsmica. I Pavese deia que es tractava d’una «grandesa inhumana». No és que en aquella època no existís encara una mentalitat editora. Ben Jonson, per exemple, va supervisar amb molta cura l’edició de tota la seva obra. Però les raons per les quals Shakespeare no ho va fer no les sabrem mai.

És cert que, aleshores, els dramaturgs renunciaven als seus drets al moment de vendre una obra a una companyia teatral. Si la companyia publicava l’obra, cosa que legalment podia fer, aleshores s’arriscava que una companyia rival pogués adquirir i representar la peça. A vegades, els actors que se sabien l’obra de memòria la reescrivien (amb possibles errors i omissions) i la venien il·legalment a un editor. Però aquests fets no expliquen res. Afortunadament, John Heminges i Henry Condell (actors de la companyia de Shakespeare, que, com hem vist més amunt, estan esmentats al seu testament) van publicar tot el teatre de Shakespeare, tant les obres ja publicades abans com les no publicades. Aquesta edició es coneix amb el nom de First Folio. ‘Folio’ significa que el paper a imprimir es doblegava una vegada i, un cop doblegat, consistia en dos fulls i quatre pàgines. Les divuit obres editades en vida de Shakespeare s’havien publicat en quartos. És a dir: cada paper tenia quatre fulls i vuit pàgines. Ni Pèricles, ni Els dos nobles parents, ni Eduard III no apareixen a l’edició Folio; però actualment s’han inclòs al cànon shakespearià.





Els teatres en temps de Shakespeare


Les funcions teatrals a l’època d’Elisabet I es representaven a diversos llocs. En edificis nobles, a la cort i sobretot als patis interiors dels hostals. Aquests patis eren destinats al dipòsit de mercaderies portades a Londres pels serveis de correus i transport ordinaris i tenien una entrada coberta que donava al carrer. Justament és al davant d’aquesta entrada on s’alçava l’escenari. Les entrades més barates eren per als espectadors que es quedaven drets tota la funció, i les més cares corresponien als balcons de les habitacions de l’hostal, on els espectadors podien seure. Però al preu del lloguer que les companyies havien de pagar als propietaris dels hostals i a les dificultats de representar en aquests llocs s’hi va afegir una ordre de l’ajuntament de Londres que obligava a obtenir un permís tant per les obres com per les representacions. Aquest va ser el motiu principal que va portar a la construcció de teatres a l’altra banda del Tàmesi, fora de la jurisdicció de l’ajuntament.

Aquests teatres mantenien l’estructura dels patis dels hostals i, per regla general, tenien tres pisos de llotges cobertes, a recer de la pluja. El més important va ser ‘The Globe’, del qual encara ara conservem una reconstrucció al mateix lloc on hi havia hagut l’original. L’escenari també estava cobert per una teulada que sortia del darrere i descansava sobre dues columnes frontals, i hi havia una part superior que s’utilitzava per les escenes que ho requerissin, com, per exemple, la del balcó de Romeo i Julieta, o la de Ricard II, quan Northumberland obliga el rei a baixar del primer pis del castell de Flint, tot un símbol de la seva caiguda. La part de sota l’escenari tenia també funcions dramàtiques. Per exemple, aquest era el lloc des del qual l’espectre del pare de Hamlet cridava al final de la cinquena escena del primer acte.

També hi havia funcions en sales privades, amb llum artificial, on sabem que les entrades eren molt més cares i, per tant, el públic quedava limitat a gent benestant. Segurament el més famós va ser el ‘Blackfriars’, un convent dominicà de Londres que havia estat confiscat per la corona i que tampoc estava subjecte a la jurisdicció de l’ajuntament. L’escenari no tenia decorats, però sabem que el vestuari era molt elaborat. Per tal que el públic sabés on tenia lloc l’acció, els actors ho explicaven en veu alta:

«Bé, ja som al bosc d’Arden», diu Rosalina a Al vostre gust. Sembla ser que també alguns objectes podien informar el públic de la localització: un tron podia simbolitzar el palau; un arbre, el bosc.





Somni d’una nit d’estiu


Encara que en la majoria de les llengües a què ha estat traduïda aquesta obra, A Midsummer Night’s Dream, s’hagi optat per donar-li el títol de Somni d’una nit d’estiu, en realitat s’hauria d’haver optat per Somni d’una nit de primavera. Al quart acte, quan Egeu troba estrany que la seva filla i els altres enamorats siguin al bosc, Teseu, duc d’Atenes, li respon:

Segur que s’han llevat molt de matí

per observar les festes d’aquest mes de maig,

i que, sabent que nosaltres caçàvem,

han vingut a honorar les nostres cerimònies.



I després, adreçant-se als enamorats, els diu irònicament:

Bon dia, amics. Fa dies que ha passat

Sant Valentí. Com és que aquests ocells de bosc

s’aparellen tan tard?



Sant Valentí és el 14 de febrer i els ocells s’aparellen pels volts d’aquest dia; però, en aquest cas, el duc es refereix metafòricament als enamorats, que s’aparellen tard perquè ja som a l’1 de maig. L’acció del Somni, doncs, té lloc la nit del primer dia de maig, una de les quatre nits màgiques de l’any. I el maig és a la primavera. Ara bé, Shakespeare usa summer, ‘estiu’, perquè, antigament, la primavera i l’estiu formaven una sola estació, anomenada estiu. I el primer estiu, prima vere, va passar a ser, com el seu nom indica, la primavera. No es tracta, doncs, del solstici d’estiu ni de la nit de Sant Joan, tal com va traduir al català J. M. de Sagarra.

Als Sonets de Shakespeare, hi ha una altra referència a la primavera, que també és anomenada estiu. És el famós sonet XVIII:

Et comparo amb un dia del temps primaveral?

En tu hi ha més bellesa i més comportament;

els bells capolls de maig sovint sacseja el vent

i a tota primavera li arriba el seu final.



La puntualització, doncs, és important perquè, si bé tant l’1 de maig com la nit del solstici d’estiu són nits màgiques, la naturalesa de l’una difereix molt de la de l’altra. De nits màgiques, n’hi ha quatre: les dues més importants coincideixen amb els dos solsticis: el d’hivern i el d’estiu, a partir dels quals els dies creixen o decreixen respectivament. Per això el calendari cristià va establir la nit de Nadal i la festa de sant Joan Baptista (tres dies més tard dels dos solsticis) per tal de simbolitzar el sentit de les paraules del precursor parlant de Jesucrist: «Ell ha de créixer i jo he de decréixer» (Joan III, 30). Tota nit màgica té esperits que ronden. A la nit de Nadal, els esperits malignes no tenen cap poder; la nit de Sant Joan, en canvi, sempre ha estat més ambigua, tot i que a d’altres llocs se’ns diu que, durant aquesta nit, els esperits, malignes o benignes, són fora del món.

Hi ha dues altres nits màgiques, però aquestes no coincideixen amb els equinoccis. Són la nit del primer de novembre i la del primer de maig, que a Anglaterra han sobreviscut amb els noms de Hallowe’en i May day. El caràcter màgic d’aquestes dues nits té un origen encara més antic que el de les altres dues. Davant de la proximitat de l’hivern, els animals venien dels pasturatges i tots els que no es podien guardar ni alimentar eren sacrificats. Amb la vinguda de la primavera, es deixaven anar una altra vegada a pasturar. Els esperits de la nit de Hallowe’en són malignes i fan barrabassades de tota mena. Els de la nit del primer de maig, en canvi, són menys perillosos i fins i tot benignes. La tradició diu que les noies que es renten la cara amb la rosada de la nit del primer de maig conserven la pell fresca i jove. De totes maneres, les tradicions no coincideixen del tot: a Alemanya, per exemple, aquesta és la nit de Walpurgis, quan totes les bruixes es reuneixen dalt d’una muntanya.

És, doncs, a plena primavera que hem de situar el Somni d’una nit d’estiu. Els esperits que apareixen en aquesta obra: Oberon, Titània, Puck, etc., són esperits benignes. I això també figura a l’obra d’una manera explícita. Al final de l’acte tercer, Puck diu a Oberon que s’han d’afanyar perquè:

els dracs alats del carro de la nit

tallen volant els núvols, i allà dalt

ja brilla el nunci de l’Aurora. Davant seu,

els espectres errants d’aquí d’allà

tornen plegats al cementiri,

i tots els esperits damnats,

enterrats sota l’aigua o en cruïlles,

tornen a ser dins els seus llits de cucs,

perquè els fa por que el dia posi al descobert

els seus pecats. Busquen l’exili de la llum

i es confabulen amb la nit de cella negra.



Efectivament: els esperits dels condemnats no poden veure la llum del dia. Això era un lloc comú: explica, per exemple, el terror de Hamlet quan veu que l’espectre del seu pare ha de desaparèixer abans de trenc d’alba. Però, després que Puck hagi fet aquest discurs, Oberon li respon:

Nosaltres som una mena d’esperits,

i jo mateix he flirtejat sovint

amb la mateixa Aurora. I, com un boscater,

puc passejar pels boscos fins i tot

quan la porta de l’est s’obre, vermella,

cap a Neptú, quan els seus raigs benefactors

dauren amb esplendor les seves verdes ones.



Puck i Oberon són esperits nocturns; però no s’han d’anguniejar per fugir de la llum. Poden desaparèixer perfectament quan el sol ja daura les verdes ones del mar. Els esperits del Somni, doncs, encara que facin algunes entremaliadures, estan lluny de ser malignes. Ara bé, per més que la traducció Somni d’una nit de primavera sigui, al meu entendre, molt més aclaridora, el problema és que trenca tant amb la tradició que no val la pena d’arriscar-s’hi. Al cap i a la fi, quan el lector ja sap que summer abraçava primavera i estiu, ja no té cap necessitat d’un canvi de títol. I d’altra banda, el text ja deixa ben clar que es tracta de la nit del primer dia de maig.





Personatges, motius i estructura


En aquesta obra, que té lloc a Atenes, hi ha quatre grups de personatges força diferenciats. El primer està format per Teseu, el duc, i la seva promesa Hipòlita. I també caldria afegir-hi Egeu, el pare d’Hèrmia, que demana ajuda al duc perquè la seva filla no es vol casar amb Demetri, el noi que el pare li ha triat perquè s’hi casi. El segon grup està format pels quatre enamorats: Lisandre, Hèrmia, Demetri i Helena. El tercer grup el constitueix la colla d’artesans d’Atenes, que preparen una comèdia per ser representada el dia del casament del duc. I finalment el quart grup està format pels esperits: Oberon i Titània, Puck i les fades.

Oberon i Titània són una simetria de Teseu i Hipòlita, i hi ha moltes produccions on una sola parella d’actors representen els quatre personatges. Però aquest recurs no contribueix a res i pot provocar confusions. D’altra banda és massa obvi que la motivació no respon a res més que a l’estalvi de dos sous. Els enamorats també són dues parelles, i encara hi ha una altra parella a l’obra que representen els artesans: Píram i Tisbe. Per poc que el lector estigui atent a l’estructura de l’obra s’adonarà que està plena de simetries d’aquest tipus que ajuden a completar-ne la unitat. Ara bé, reunir tots aquests personatges i integrar-los en una estructura argumental no era una empresa gens fàcil.

En cada un d’aquests grups esmentats hi ha una història d’amor que conté un conflicte passat o present. Totes comencen separadament i convergeixen al final de l’obra. Tres d’aquestes històries es presenten situades en el món «real», mentre que l’altra procedeix del món de la fantasia; però la història dels artesans en fa sorgir una altra de ficció: la de Píram i Tisbe. I és el món i la història dels esperits el que actua com a fil conductor dels altres tres mons i les altres tres històries.

El tema principal que es va entreteixint amb totes les històries és l’amor: l’amor de Teseu i Hipòlita, un amor oficial i respectable per als súbdits; l’amor dels enamorats, un amor adolescent i canviant, que el filtre ajuda a fer que surti a la superfície; l’amor d’Oberon i Titània, un amor en crisi, enterbolit per l’afer del patge, però que trobarà la solució a la primera escena de l’acte quart; l’amor de Titània per Fondo, un amor aberrant, producte d’una delusió dels ulls i de la trampa d’Oberon, i finalment l’amor de l’obra que representen els artesans, entre Píram i Tisbe, però vist a través del filtre de la paròdia, una paròdia de segon grau, feta per Shakespeare, no pels artesans, perquè aquests no tenen pas la intenció de parodiar res, sinó al contrari: hi posen tota la seva bona voluntat. I encara hi apareix l’amor en l’amistat femenina (entre Titània i la mare del patge i entre Helena i Hèrmia quan anaven juntes a l’escola) i, naturalment, l’amor que Oberon sent pel seu petit patge.

El fil conductor de l’obra el constitueixen un noi i una noia que s’estimen, tot i que els pares d’ell o d’ella tenen el projecte de fer un casament més avantatjós econòmicament; després sorgeixen les complicacions, i finalment l’obra es resol amb una peripècia que arregla la situació. Shakespeare segueix aquest fil conductor, però com que tenia a la companyia dos nois especialment hàbils per fer papers de noia, en lloc d’una parella, n’hi posa dues. Recordem que, a Nit de Reis, també tenim dues heroïnes: Olívia i Viola. A Al vostre gust també: Rosalina i Cèlia. I també a Molt soroll per res: Hero i Beatrice. Igualment passa a Els dos cavallers de Verona: Júlia i Sílvia. I aquí, a Somni d’una nit d’estiu, tenim Hèrmia i Helena. A part de la complicació que representa posar dues parelles en lloc d’una, Shakespeare també fa la comèdia bastant més complexa que la que trobem a la comèdia llatina. I és per això que hi fa intervenir esperits i artesans. Si en llegir l’obra estem atents a les connexions entre aquests dos grups, el dels enamorats i el del duc i els pares dels enamorats, ens adonarem de la precisió amb què Shakespeare va teixint aquests elements per anar desenvolupant l’argument i crear escenes còmiques. Una de les que ha fet més fortuna és la de Titània, la reina de les fades, enamorant-se d’un artesà que, a més a més, té el cap transformat en un cap d’ase, per obra i gràcia d’Oberon i Puck.

Shakespeare utilitza també la lluna per donar unitat a l’obra. La lluna, seguint la mitologia clàssica, era una dea que tenia tres formes i diversos noms: la lluna que veiem al cel es coneixia amb el nom de Lluna, Cinthia o Febe; la lluna de la terra era Diana: la caçadora verge, i finalment hi havia la lluna del món subterrani: era la bruixa Hècate. Vegem ara alguns exemples de com Shakespeare usa aquest nom. La primera al·lusió a la lluna apareix just a la primera rèplica de l’obra. Teseu comença dient:

El nostre casament, bonica Hipòlita,

se’ns acosta de pressa: quatre dies feliços

porten una altra lluna; però, ai, sí que tarda

a decréixer la vella! Com em frena el desig!

S’assembla a una madrastra, o a una viuda,

que va gastant l’herència del seu fill.



Immediatament després, Hipòlita li respon:

La nit absorbirà aquests quatre dies molt de pressa,

i quatre nits convertiran el temps en somnis;

després la lluna, com un arc de plau

tensat de nou al cel, contemplarà la nit

de les nostres solemnitats.



Teseu adverteix Hèrmia dels perills que li esperen si no obeeix el seu pare: o la mort o el vot de castedat. I li diu:

Podràs suportar els hàbits de les monges,

i estar per sempre més tancada en un convent

i mantenir-te verge tota la teva vida

i cantar lànguids himnes a la lluna, freda i estèril?

[…]

Pensa-hi amb calma, Hèrmia. Quan hi hagi lluna nova,

el meu amor i jo segellarem

els lligams perdurables d’amistat,

però tu hauràs d’estar preparada a morir

per desobediència al desig del teu pare,

o a casar-te amb Demetri o, a l’altar de Diana,

fer els vots de viure sola i casta sempre més.



Diana és també la lluna. Però a més a més dels noms, trobarem aquesta aparició constant de la deessa en frases que hi fan al·lusió d’una manera molt divertida. Per exemple, molt poc després dels fragments citats, Demetri tracta de llunàtic a Lisandre. Li diu: «jovenet inconstant i tacat», dos adjectius aplicats sovint a la lluna.

I finalment, sense sortir encara de la primera escena del primer acte, Lisandre explica a Helena que ell i Hèrmia s’escaparan al bosc:

Helena, t’obrirem el nostre cor:

demà a la nit, quan la lluna contempli

el seu rostre de plata en el mirall de l’aigua,

i quan perlegi sobre l’herba la rosada,

a l’hora que encobreix les escapades dels amants,

fugirem junts per les portes d’Atenes.



Diguem de passada que el perlejar de la rosada sobre l’herba fa referència al ritus de l’1 de maig que hem explicat més amunt. La lluna apareix tantes vegades que gairebé és un protagonista més, de la mateixa manera que el Clar de Lluna és un personatge de l’obra que representen els artesans. Aquest és un dels procediments de Shakespeare per anar teixint els fils de l’obra, de manera que, a més a més d’aconseguir la unitat, la repetició temàtica va tenyint de determinats colors i atmosferes l’argument. I per què la lluna i no una altra cosa? De la mateixa manera que a Macbeth trobem la repetició de la paraula sang amb tots els seus derivats per donar força als temes que hi estan associats (violència, valor, herència, etc.), aquí, a Somni d’una nit d’estiu, difícilment podríem trobar un altre element més adequat que la lluna per presidir el casament del duc o per acompanyar les emocions dels enamorats i fins i tot les trifulgues o per il·luminar l’escenari de l’obra que faran els artesans per celebrar el casament del duc amb Hipòlita o per donar la seva llum misteriosa i pàl·lida als esperits del bosc. Com a lectors de qualsevol text teatral, doncs, la nostra lectura hauria de ser una lectura de «direcció», i és aconsellable que imaginem com resoldríem, en el cas de dirigir aquesta obra, la presència constant de la lluna.





La força de la imaginació


L’obra es va imprimir per primera vegada el 1600 i els especialistes situen la redacció entre 1594 i 1596. Té algunes semblances amb fragments de Romeo i Julieta i també amb algun dels seus Sonets. Somni d’una nit d’estiu és una de les poques peces teatrals en les quals Shakespeare no es basa en cap material existent conegut, tot i que el fil conductor, que ja hem analitzat, parteix de la comèdia llatina, òbviament l’obra dels artesans sobre Píram i Tisbe prové de les Metamorfosis d’Ovidi, tot i que aquí hi té molt poc a veure, perquè està vista com una obra que els artesans converteixen involuntàriament en una farsa. I els orígens d’alguns personatges, com Teseu, no tenen cap pes mitològic. Tots els elements de l’obra hi són per servir els propòsits de l’autor; i és per això que aquesta obra té un encant tan propi i ha fet molta fortuna als escenaris teatrals, als de l’òpera i als del ballet. Tota la fantasia i tots els malentesos del bosc són en gran part responsables d’aquest èxit. Però Shakespeare no es limita a presentar només aquesta mena de fascinació. Com sempre, no fia mai una cosa sola, sinó que cada cosa té diverses funcions. Si parem atenció a la primera escena de l’acte cinquè, per exemple, la primera rèplica d’Hipòlita («És molt estrany, Teseu, això que expliquen / aquests enamorats») provoca les següents paraules del duc:

És més estrany que cert.

Jo mai no em podré creure aquestes faules

ni aquests contes de fades. Enamorats i folls

tenen un cap tan ple d’efervescències

i fantasies tan formades, que perceben molt més

del que la freda raó pot concebre.

Tant el llunàtic com l’enamorat com el poeta

són imaginatius del tot. L’un veu molts més dimonis

dels que hi ha en tot l’infern, i aquest és el llunàtic.

L’enamorat, amb un deliri igual,

s’imagina que veu la bellesa d’Helena

en una cara egípcia. I l’esguard del poeta,

en un transport inspirat i frenètic,

va del cel a la terra i de la terra al cel

i, mentre el seu imaginar va donant forma

a tots uns elements inexistents,

la seva ploma en fa figures, i, a l’aeri no-res,

li sap donar una residència i un nom.

Si la imaginació té força suficient,

sap fer unes trampes tals, que, quan percep

una alegria, en sap concebre el portador.

O, quan, de nit, li sobrevé un temor,

sap convertir una mata en una fera.



Aquestes reflexions de Teseu sobre la imaginació han estat molt comentades. A diferència del llunàtic i de l’enamorat, l’ús que fa el poeta de la imaginació és donar forma a elements inexistents i donar residència i nom a l’aeri no-res. A l’època de Shakespeare, «imaginació» denotava simplement tot allò que és imaginari, que no existeix a la vida real. Però una mica més endavant, quan Hipòlita diu que l’obra dels artesans és una poca-soltada, hi trobem un altre sentit:

HIPÒLITA.—És l’obra més poca-solta que he sentit mai.

TESEU.—Fins i tot els que ho fan més bé són com ombres. Els pitjors, doncs, no poden ser pitjors, si la nostra imaginació no hi posa remei.

HIPÒLITA.—Doncs ha de ser la teva imaginació, no pas la d’ells.



Aquí «imaginació» va més enllà del sentit d’‘imaginari’ per denotar ‘la capacitat imaginativa’ de l’espectador (o del lector, pel que fa al cas). Aquest sentit és el que Coleridge va desenvolupar a la seva Biographia literaria i és també el sentit que ha donat tanta llum per entendre la recepció literària com una creació. Stanley Wells ha vist molt bé que la darrera escena de l’obra no és tan sols un afegitó còmic, sinó que és un emblema de la possibilitat i la precarietat de la felicitat humana, perquè aquesta només es pot obtenir amb una obertura total a la imaginació. Si l’obra dels artesans necessita la participació imaginativa dels espectadors, també la necessita el Somni. Perquè si bé tot és irreal, tot procedeix de l’aeri no-res, si hi aportem la nostra imaginació l’obra es convertirà en una nova realitat que, si bé no ens convertirà en alguna cosa millor del que érem abans, sí que ens donarà l’oportunitat de convertir-nos-hi, sense oblidar que la comèdia ens haurà fet passar una molt bona estona.





Llegir Shakespeare


Al nostre país no hi ha gaire tradició a ensenyar a llegir textos teatrals ni, menys encara, textos teatrals en vers. A l’escola s’ensenya a llegir sense discriminar gaire si allò que llegim és una notícia del diari, un conte, una novel·la, un poema o una peça de teatre; però cada un d’aquests gèneres demana als lectors actituds molt diferents. Una peça de teatre, per exemple, exigeix una lectura més sofisticada (i aquesta és la raó per la qual se’n llegeix tan poc), perquè és com una partitura musical. I de la mateixa manera que ningú no llegeix, per exemple, la partitura d’una sonata de Beethoven, sinó que escolta les interpretacions que en fan diferents pianistes, els textos de teatre no s’han de llegir, sinó que s’han d’anar a veure representats. Però també podríem dir que, si bé molta gent no pot llegir partitures musicals perquè no n’ha après els codis, qualsevol persona que sàpiga llegir pot entendre un text teatral. L’única cosa que ha de fer aquest lector és no llegir aquesta mena de text com si fos, posem per cas, una novel·la. Els textos teatrals, si és que volem gaudir-ne realment, demanen que els lectors representin l’obra imaginativament. Caldria imaginar fins i tot l’escenari, els vestits i l’aparença física de cada actor, els moviments, etc. Ara bé, tot i que el teatre està escrit per ser representat i per veure’l ben representat, llegir-lo bé és millor que veure’n una mala representació; és a dir: una representació en la qual el director s’ha fet una mena d’idea sobre l’obra i l’imposa sobre el text sense deixar-lo respirar, esclafant-lo.

Si en els textos de Shakespeare hi domina tant el vers, és d’aconsellar també que el lector ho llegeixi com a vers (cosa que a vegades no fan els actors que els representen), seguint les cadències pautades pel vers. En el teatre de Shakespeare, la diferència entre vers i prosa és molt significativa. Per això les traduccions en prosa deformen l’obra en un aspecte essencial, que és les diferents atmosferes creades per cada tipus de discurs. Una traducció en prosa és un text gris i pla on s’ha perdut una gran varietat de riquesa i de valors. El vers és màgic, produeix efectes immediats, com la música, perquè és un discurs amb ritmes recurrents que potencien enormement les possibilitats del llenguatge. I quan aquest vers conté poesia, que és una cosa diferent, la traducció en prosa tampoc la pot recollir com una traducció en vers. La poesia, formada bàsicament per figures que augmenten la força del contingut dels versos, pot fer el que el llenguatge ordinari no podrà fer mai: donar matisos que van més enllà del contingut de les paraules per crear-ne de nous. La poesia pot fer, per exemple, que els versos que pronuncien Romeo i Julieta ens els facin sublims de la mateixa manera que pot fer que els versos que pronuncia la senyora Capulet ens la converteixin en una dona cursi. És amb aquests contrastos que Shakespeare aconsegueix posar els amants a una gran distància de tots els altres personatges de l’obra.

Moltes vegades la intenció del que es diu radica en això, com molt bé va saber veure Northrop Frye quan afirmà que, a Enric V, per exemple, el discurs literal té ressons patriòtics, mentre que el discurs subjacent, ofert pel vers i pel llenguatge poètic, ens parla dels horrors que s’estan cometent contra França i contra la mateixa Anglaterra.





SOMNI D’UNA NIT D’ESTIU





DRAMATIS PERSONAE


TESEU, duc d’Atenes

HIPÒLITA, reina de les amazones, promesa de Teseu

EGEU, pare d’Hèrmia

HÈRMIA, filla d’Egeu, enamorada de Lisandre

LISANDRE, enamorat d’Hèrmia

DEMETRI, pretendent d’Hèrmia

HELENA, enamorada de Demetri

FILOSTRAT, mestre de cerimònies de Teseu

OBERON, rei de les fades

TITÀNIA, reina de les fades

PUCK, o Robert Boncompany

Fades:

FLOR DE PÈSOL

TERANYINA

ARNA

GRA DE MOSTASSA



PERE CODONY, un fuster

NICOLAU FONDO, un teixidor

FRANCESC FLAUTA, un adobamanxes

TOMÀS MORRO, un calderer

AJUSTAT, un ebenista

ESQUIFIT, un sastre

Altres fades al servei del rei i de la reina

L’ESCENA: Atenes i un bosc

de les rodalies de la ciutat





ACTE I





ESCENA I


Atenes: el palau de Teseu.

Entren Teseu, Hipòlita, Mostrat i et seguici.

TESEU.—El nostre casament, bonica Hipòlita,

se’ns acosta de pressa: quatre dies feliços

porten una altra lluna; però, ai, sí que tarda

a decréixer la vella! Com em frena el desig!

S’assembla a una madrastra, o a una viuda,

que va gastant l’herència del seu fill.

HIPÒLITA.—La nit absorbirà aquests quatre dies molt de pressa,

i quatre nits convertiran el temps en somnis;

després la lluna, com un arc de plata

tensat de nou al cel, contemplarà la nit

de les nostres solemnitats.

TESEU.—Vés, Filostrat,

a excitar l’alegria dels joves atenesos;

aixeca’ls l’esperit, lleuger i agosarat,

i fes anar la melangia als funerals;

companyies així, descolorides,

no lliguen amb les festes.

Surt Filostrat.



Vaig festejar-te, Hipòlita, amb l’espasa:

vaig guanyar el teu amor amb violència;

però em vull casar amb tu d’una manera diferent:

amb gran solemnitat i mostres d’alegria.



Entren Egeu i Hèrmia, la seva filla, Lisandre i Demetri.

EGEU.—Feliç sigui Teseu, el nostre il·lustre duc!

TESEU.—Gràcies, bon Egeu. Què ens expliques de nou?

EGEU.—Em sento molt vexat i he vingut a queixar-me

d’aquesta criatura: la meva filla, Hèrmia.

Demetri, acosta’t! Noble senyor meu,

he donat a aquest noi el meu consentiment

per casar-s’hi, sabeu? Lisandre, vine aquí.

I aquest, il·lustre duc, me li ha embruixat el cor.

Sí, tu, Lisandre, tu! Li has fet versos amb rimes;

has intercanviat regals amb ella

i, a la llum de la lluna, a la seva finestra,

li has cantat serenates impostores

amb la veu impostada i t’has ficat

a dintre de la seva fantasia,

donant-li rínxols de cabells, anells,

joguines, bagatel·les, galindaines,

llaminadures, rams i cintes: missatgers

d’una forta influència en joves immadurs.

Me li has robat el cor amb artèria,

li has convertit l’obediència,

que em pertanyia a mi, en voluntat tossuda.

Així, duc generós, si ella no accepta,

davant de Vostra Altesa, de casar-se amb Demetri,

apel·laré a l’antiga llei d’Atenes:

com que ella és meva, jo en puc disposar;

doncs bé: la donaré a aquest cavaller,

o bé a la mort, tal com mana la llei

prevista expressament en aquests casos.

TESEU.—I tu, Hèrmia, què hi dius? Et donaré un consell:

el teu pare, per tu, ha de ser com un déu;

és ell que et va donar la bellesa que tens;

sí, i per ell no ets més que una figura

de cera que ell mateix va fer, amb la potestat

de deixar-la com és o de desfigurar-la.

Demetri és un digne cavaller.

HÈRMIA.—I també ho és Lisandre.

TESEU.—Vist tot sol, sí.

Però, en aquest afer, ja que li falta

l’afecte del teu pare, has de saber que és l’altre

que has de considerar com a més digne.

HÈRMIA.—Pro jo vull que el meu pare se’l miri amb els meus ulls.

TESEU.—Són els teus ulls que l’han de veure amb el seu seny.

HÈRMIA.—Suplico a Vostra Altesa que em perdoni.

No sé pas quin poder em fa atrevida,

ni si s’adiu amb la meva modèstia

expressar davant vós tot el que penso.

Suplico a Vostra Altesa que em vulgui assabentar

del pitjor mal que em pot venir, si em nego

a casar-me amb Demetri.

TESEU.—O la pena de mort, o la renúncia

a tenir cap més tracte amb cap més home.

Per tant, bonica Hèrmia, interroga el desig,

pensa en la teva joventut, calcula bé

la crida de la sang. I, si no et cases

amb l’home que el teu pare t’ha triat,

podràs suportar els hàbits de les monges,

i estar per sempre més tancada en un convent

i mantenir-te verge tota la teva vida

i cantar lànguids himnes a la lluna,

freda i estèril? Tres vegades benaurades

són les que poden controlar la seva sang

vinclant-se a aquest pelegrinatge virginal.

Aquí a la terra, en canvi, és més feliç la rosa

que lliura el seu perfum, que no la que es marceix

a la branca intocada, i creix i viu i mor

en una benaurança solitària.

HÈRMIA.—Així vull créixer jo, senyor, viure i morir,

abans de lliurar el títol virginal

al jou no desitjat d’aquest senyor,

perquè el meu cor no el podria obeir.

TESEU.—Pensa-hi amb calma, Hèrmia. Quan hi hagi lluna nova,

el meu amor i jo segellarem

els lligams perdurables d’amistat,

però tu hauràs d’estar preparada a morir

per desobediència al desig del teu pare,

o a casar-te amb Demetri o, a l’altar de Diana,

fer els vots de viure sola i casta sempre més.

DEMETRI.—Va, cedeix, dolça Hèrmia, i tu, Lisandre,

renuncia al teu clam sense sentit

a favor dels meus drets, que estan fora de dubte.

LISANDRE.—Tu, Demetri, ja tens l’amor del pare.

A mi, deixa’m el d’Hèrmia. I, si vols,

t’hi cases tu, amb el pare.

EGEU.—És veritat,

Lisandre sorneguer! Ell ja té el meu amor

i, el que em pertany a mi, el meu amor

ho donarà a ell i, com que és meva,

amb tot el dret que hi tinc, la vull donar a Demetri.

LISANDRE.—Senyor, jo sóc d’una família tan bona com la seva.

Sóc ric com ell, estic molt més enamorat,

el meu futur està en tots els sentits

igualment establert que el de Demetri, o més encara,

i, molt més important que tots aquests factors,

és que sóc jo, l’estimat d’Hèrmia. Quines raons em falten

per reclamar els meus drets? Ho diré davant seu:

Demetri festejava amb la filla de Nèdar,

Helena, i ella, melindrosa, està boja per ell,

boja devotament, boja amb idolatria

per aquest jovenet inconstant i tacat.[1]

TESEU.—Us he de confessar que ja ho havia sentit dir,

i que havia pensat de parlar-ne amb Demetri.

Però tinc tanta feina amb els propis assumptes

que m’havia fugit completament del cap.

Ara vine, Demetri, i vós també, Egeu.

Tinc consells per donar-vos en privat.

I tu, bonica Hèrmia, procura preparar-te

per vinclar-te als desitjos del teu pare;

si no, la llei d’Atenes (que no puc alterar)

o et portarà a la mort o bé a una vida solitària.

Vine, Hipòlita meva. Què et passa, dolç amor?

Demetri i vós, Egeu, veniu amb mi,

per la preparació del nostre casament

us he de confiar un encàrrec important,

i us vull parlar d’afers que us interessen molt.

EGEU.—Venir amb vós és un deure i un honor.

Surten tots menys Lisandre i Hèrmia.

LISANDRE.—Doncs qui, amor meu?

Com és que tens tan pàl·lides les galtes?

Com és que s’han pansit les roses del teu rostre?

HÈRMIA.—Potser per falta d’aigua, pro podria molt bé

suplir-la amb la tempesta dels meus ulls.

LISANDRE.—Pobre de mi! Per tot el que he llegit i he sentit dir,

tant pel que fa a la vida com a les novel·les,

el veritable amor mai no té el camí fàcil.

Sovint perquè les classes socials són diferents.

HÈRMIA.—Ah, quina creu! Ser de família massa noble

i enamorar-se d’un que és massa pobre.

LISANDRE.—De vegades els anys no es corresponen.

HÈRMIA.—Ah, crueltat! Ser massa vella

i no poder casar-se amb un de jove!

LISANDRE.—Potser les amistats tenen coses a dir-hi.

HÈRMIA.—Ah, quin infern triar l’amor amb altres ulls!

LISANDRE.—O quan tothom es complau en la tria,

sovint la malaltia, la guerra o bé la mort

la posen en perill i dura igual que un so,

i és fugaç com una ombra, tan curta com un somni,

tan breu com un llampec en la nit negra

que, en un excés de fúria, revela cel i terra.

I abans que algú pugui dir: «Mira!»,

la gola de la fosca l’ha devorat del tot.

Així de ràpid tot allò que brilla

desapareix confusament.

HÈRMIA.—Si els amants veritables sempre troben

tants entrebancs, deu ser perquè està escrit.

Val més tenir paciència perquè això

és una creu habitual, tan pròpia de l’amor

com de les imaginacions, els somnis,

els sospirs, els desitjos i les llàgrimes,

que solen ser els criats d’aquesta pobra fantasia.

LISANDRE.—Molt ben dit. Així, doncs, escolta’m Hèrmia:

tinc una tia viuda, amb una gran fortuna

i sense fills. Em considera el seu hereu,

i viu en una casa a set llegües d’Atenes.

Si tu vols, gentil Hèrmia, ens hi podem casar.

En aquest lloc la dura llei d’Atenes

no se’ns pot aplicar. Doncs: si m’estimes,

escapa’t de la casa del teu pare

demà a la nit, i jo t’esperaré

en aquell bosc, no gaire lluny de la ciutat,

on tu, Helena i jo, vam anar a celebrar

les festes de l’aurora del primer de maig.[2]

HÈRMIA.—Lisandre meu, et juro

per l’arc més poderós que té Cupido,

per la fletxa millor i amb la punta daurada,

per la puresa dels coloms de Venus,

pel que teixeix les ànimes i fa créixer l’amor,

pel foc que va cremar la reina de Cartago

quan aquell fals troià[3] fugia a tota vela,

per totes les promeses que els homes han trencat

(més de les que mai les dones han fet),

et juro que demà mateix ens trobarem al bosc.

LISANDRE.—Doncs guarda el jurament, amor.

Mira, aquí tenim Helena.

Entra Helena.

HÈRMIA.—Salut, bonica Helena, on vas?

HELENA.—Bonica, em dius? Esborra aquest «bonica».

Tu sí que ho ets, i per això Demetri

t’estima a tu. Ah, bellesa feliç!

Els teus ulls són estrelles guiadores,

i les dolces paraules dels teus llavis

tenen, per les orelles del pastor,

molta més melodia que el cant de l’alosa

quan floreix l’arç i es va daurant el blat.

Les malalties s’encomanen; tant de bo

la bellesa també s’encomanés,

i abans d’anar-me’n, Hèrmia, se m’encomanarien

els teus encants: amb les orelles captaria

la teva veu, amb els meus ulls els teus,

i amb els llavis la dolça melodia

que fan els teus. Si tot el món fos meu,

te’l donaria tot, exceptuant Demetri,

per convertir-me en tu. Ensenya’m a mirar

com mires tu i amb quines arts domines

els moviments del cor del meu Demetri.

HÈRMIA.—Li arrugo el front i ell encara m’estima.

HELENA.—Ah, si el teu front pogués

ensenyar al meu somriure aquesta habilitat!

HÈRMIA.—Com més el maleeixo, més afecte li inspiro.

HELENA.—Ah, si els precs que li faig

li poguessin fer néixer un afecte semblant!

HÈRMIA.—Com més l’odio, més em va al darrere.

HELENA.—Doncs jo, com més l’estimo, més m’odia.

HÈRMIA.—La seva insensatesa no és culpa meva, Helena.

HELENA.—Ni de ningú, excepte de la teva bellesa.

Tant de bo que fos meva aquesta culpa.

HÈRMIA.—Consola’t, perquè ja no em veurà més.

Lisandre i jo volem marxar d’aquí.

Abans d’haver-lo conegut,

Atenes em semblava un paradís.

Quina mena de gràcies té el meu enamorat,

que converteixen aquest cel en un infern?

LISANDRE.—Helena, t’obrirem el nostre cor:

demà a la nit, quan la lluna contempli

el seu rostre de plata en el mirall de l’aigua,

i quan perlegi sobre l’herba la rosada,

a l’hora que encobreix les escapades dels amants,

fugirem junts per les portes d’Atenes.

HÈRMIA.—I en aquell bosc on tan sovint tu i jo

ens estiràvem sobre un llit de primaveres

i buidàvem els cors de tot secret,

allí anirem el meu Lisandre i jo

i apartarem els ulls de la ciutat

per buscar nous amics i companyies forasteres.

Adéu, doncs, dolça amiga, i resa per nosaltres,

i que la bona sort et vulgui concedir Demetri.

I tu, Lisandre, compleix la promesa;

haurem de fer dejunar els ulls

del menjar dels amants, fins demà a mitjanit.

LISANDRE.—Així ho faré, Hèrmia meva.

Surt Hèrmia.



Adéu, Helena.

Que així com tu sospires per Demetri,

ell sospiri per tu!



Surt Lisandre.

HELENA.—Que felices que són algunes més que d’altres!

Tothom, a Atenes, diu que sóc bonica;

però, què en trec, si Demetri no ho veu?

No vol admetre allò que admet tothom.

I així com ell s’enganya enfollint pels ulls d’Hèrmia,

m’enganyo jo, que admiro les seves qualitats.

Les coses vils, les que tothom menysprea,

poden ser transformades per l’amor,

que els dóna forma i dignitat. L’amor,

no el guien mai els ulls, sinó la fantasia,

per això pinten cec l’alat Cupido,

i aquesta fantasia de l’amor

no té ni gust per jutjar. Les ales sense els ulls

representen la pressa sense el seny.

És per això que diuen que l’amor és un nen,

perquè, quan fa una tria, s’enganya molt sovint.

Els nens enjogassats fan trampes en els jocs,

i per això l’infant amor fa sempre trampes.

Molt abans que Demetri es fongués pels ulls d’Hèrmia,

deixava caure sobre meu els juraments

com una pedregada; i, quan la pedregada

va sentir l’escalfor que li venia d’Hèrmia,

es va fondre, i els juraments també.

Me n’aniré a explicar-li la fugida d’Hèrmia,

i així, demà a la nit, ell també anirà al bosc,

i, si em donés les gràcies per haver-lo informat,

seria una bonica recompensa;

i si el tornés a veure i el tingués al costat

em faria la pena més lleugera.

Surt.





ESCENA II


Atenes: la casa de Codony.

Entren Codony, Ajustat, Fondo, Flauta, Morro i Esquifit.

CODONY.—Què? Ja hi som tots?

FONDO.—Val més que els cridis tots en general,[4] d’un a un, per ordre de llista.

CODONY.—Aquí tinc la llista de tots els homes d’Atenes considerats prou bons per representar el nostre interludi davant del duc i la duquessa el dia del seu casament, a la nit.

FONDO.—Primer, estimat Pere Codony, digue’ns de què va l’obra. Després ja llegiràs els noms dels actors i així acabarem bé.

CODONY.—Redéu, la nostra obra és La lamentabilíssima comèdia i la cruelíssima mort de Píram i Tisbe.

FONDO.—Una peça molt bona, us ho asseguro, i molt divertida. Ara, estimat Pere Codony, vés passant la llista dels actors. Mestres, poseu-vos en fila!

CODONY.—Contesteu quan us cridi. Nicolau Fondo, teixidor!

FONDO.—Present. Digue’m el paper que em toca i continua.

CODONY.—A tu, Nicolau Fondo, et toca fer de Píram.

FONDO.—Qui és Píram? Un enamorat o un tirà?

CODONY.—Un enamorat que, per amor, es mata amb una gran valentia.

FONDO.—Això provoca llàgrimes en una bona representació. Si aquest és el meu paper, valdrà més que el públic tingui els ulls a punt. Aixecaré tempestes i em lamentaré de veritat. Passem als altres, tot i que el meu fort és fer de tirà. Hauria estat un Hèrcul meravellós. Podia haver fet un paper que em fes estripar un gat, o un que esberlés el món en dos trossos.



El rocam furiós

i el xoc tumultuós

esbotzaran la porta

de la presó somorta.

La carrossa del sol

brillarà molt i molt,

i vessarà desastres

al destí dels sapastres.

Això sí que és sublim! Ara crida els altres actors. Això és digne d’Hèrcul, digne d’un tirà. Fer d’enamorat és més patètic.



CODONY.—Francesc Flauta, adobamanxes!

FLAUTA.—Present, Pere Codony.

CODONY.—Flauta, has de fer el paper de Tisbe.

FLAUTA.—Qui és Tisbe? Un cavaller errant?

CODONY.—És la dama de qui Píram està enamorat.

FLAUTA.—No, no, escolta: no em feu fer un paper de dona, perquè ja m’està sortint la barba.

CODONY.—No ve d’aquí, perquè portaràs una careta, i podràs fer la veu tan prima com vulguis.

FONDO.—Doncs si jo també m’he de tapar la cara, deixeu-me fer també de Tisbe. Parlaré amb una veu extraordinàriament prima: «Tisne, Tisne!». «Ai, Píram, estimat meu. Sóc la teva estimada Tisne, la teva estimada!».

CODONY.—No, no! Tu has de fer de Píram. I tu, Flauta, de Tisbe.

FONDO.—Va, continuem.

CODONY.—Robert Esquifit, sastre!

ESQUIFIT.—Present, Pere Codony.

CODONY.—Robert Esquifit, tu has de fer de mare de Tisbe. Tomàs Morro, calderer!

MORRO.—Present, Pere Codony.

CODONY.—Tu has de fer de pare de Píram, i jo en persona seré el pare de Tisbe. Ajustat, l’ebenista! Tu has de fer de Lleó, i espero que així tinguem la comèdia ben repartida.

AJUSTAT.—El tens escrit, el paper de Lleó? Si el tens, dóna-mel, sisplau, perquè em costa molt d’estudiar un paper.

CODONY.—Ja te’l pots inventar, perquè només has de rugir.

FONDO.—Deixa’m fer el paper de Lleó, també. Rugiré tan fort que tothom estarà content de sentir-me. Rugiré i rugiré tant, que fins i tot el duc dirà: «Que torni a rugir, que torni a rugir!».

CODONY.—Ho faries d’una manera massa terrible; espantaries la duquessa i les senyores es posarien totes a xisclar. I n’hi hauria prou perquè ens pengessin a tots.

TOTS.—Sí, ens penjarien. Penjarien a tot fill de mare.

FONDO.—Us asseguro, amics, que, si espanteu les senyores, ens penjaran a tots. Però jo agreujaré la veu per tal de rugir amb tanta gentilesa com un colomet. Rugiré com un rossinyol.

CODONY.—Tu només pots fer de Píram. Píram és un home ben plantat, tan ben plantat com els que fan bo de veure un dia d’estiu, un home agradable, tot un cavaller. És per això que has de fer el paper de Píram.

FONDO.—Doncs ja el faré. Però, quina barba m’hauré de posar?

CODONY.—La que t’agradi més.

FONDO.—Agafaré la teva barba de color de palla, o la fosca, la de pèl-roig, o bé la de color porpra, o bé la de color groc perfecte, com una corona francesa.

CODONY.—Hi ha coronetes franceses que no tenen cabells,[5] o sigui que hauries de sortir afaitat. Mestres, aquí teniu els papers. Us prego, us requereixo i us demano que us els aprengueu per demà a la nit. Aneu-me a buscar al bosc del palau, a una milla de la ciutat, i assajarem allà, perquè, si ens trobem a la ciutat, tot serien ulls i tothom sabria de què va. Mentrestant, us faré una llista de tots els accessoris que l’obra necessita. Sisplau, no em decebeu.

FONDO.—Ens hi trobarem i serem capaços d’assajar de la manera més obscènica i coratjosa. Feu l’esforç; sigueu perfectes! Adéu-siau.

CODONY.—Ens trobarem al Roure del Duc.

FONDO.—Molt bé. A posar-hi el coll perquè no ens el tallin!

Surten.





ACTE II





ESCENA I


Un bosc prop d’Atenes.

Entren una fada per un costat i Puck per l’altre.

PUCK.—Què tal, esperit? On vas?

FADA.—Pels turons i per les valls,

esbarzers i cinc-en-rames,

per jardins i amagatalls,

per les ones i les flames

vaig corrent cada matí,

més lleugera que l’esfera

de la lluna, per servir

la meva reina encisera.

Als anells que té en els prats,

hi deixo anar la rosada;

les prímules dels costats,

porten lliurees daurades,

adornades amb robins

que són presents de les fades.

I en els seus tons argentins,

una dolça olor s’hi bada.

Jo me n’he d’anar a buscar

més rosada per posar

als pètals de cada flor

una perla de debò.

Adéu, esperit ximplet,

ara me n’hi vaig de dret.

La nostra reina, assistida

pels elfs, vindrà de seguida.

PUCK.—El rei farà una festa, aquesta nit;

fes que la reina no s’hi acosti gaire.

Resulta que Oberon està enfurit

perquè ella té al costat un nen d’un aire

encantador. I es veu que el va robar

d’un rei de l’Índia. Una joguina així,

no l’hauria pogut imaginar

mai en sa vida. I heus aquí

que ara Oberon, com mai gelós,

vol que aquest nen li faci companyia

quan li vaga d’anar pel bosc ombrós.

Ella el reté, per res no el cediria:

en fa una joia i el cenyeix de flors.

Per’xò si mai es troben algun dia,

al costat d’una font, al bosc, pels prats

o sou les estrelles rutilants,

sempre es barallen. I els elfs, espantats,

s’amaguen dins les coves dels aglans.

FADA.—O bé m’enganya molt el teu posat,

o ets aquell esperit enjogassat,

en Robert Boncompany, el que amb la veu

espanta les noietes, i el que es beu

la nata de la llet, que fa malbé el molí,

que a totes les mestresses fa patir

quan volen fer mantega, que amb vilesa

impedeix que fermenti la cervesa,

i que fa perdre els caminants de nit

i se’n riu quan els veu plens de neguit.

Però els que diuen «tendre Puck» i «dolç Follet»,

tenen el teu ajut i mai no passen fred.

Oi que ets tu?

PUCK.—Sí. Tens tota la raó.

De nit, jo sóc l’alegre rodamón,

ni més ni menys que el bufó d’Oberon,

perquè el faig riure si enganyo els cavalls

estrafent el renill d’una euga jove.

De vegades m’amago dins un cove

o en el bol d’una dona, on em puc transformar

en una poma cuita que li escalfa el vi

i, quan se’l beu, li goso mossegar

els llavis ensucrats o el nas mesquí

i se l’hi vessa tot a la papada.

I si una vella em pren el tamboret

quan vol explicar un conte a la vesprada,

rellisco sota seu per la paret

i ella que cau i diu tota enfadada:

«Ai, el meu pobre cul!». Després li ve una tos

que fa riure a tothom. Els hauries de veure,

amb les mans al maluc, rient i amb plors.

I s’ho passen tan bé que s’han d’asseure!

Esternuden i diuen amb cara d’alegria

que mai no havien rigut tant com aquest dia.

Compte, fada, fes lloc, que ja arriba Oberon.

FADA.—I la meva mestressa! Tant de bo que ell no hi fos!

Entren Oberon i el seu seguia per una porta, i, per l’altra, Titània, també amb el seu seguici.

OBERON.—Orgullosa Titània, mal trobada

en aquest clar de lluna.

TITÀNIA.—El gelós Oberon?

Fades, marxem, que no vull saber res

ni del seu llit ni de la seva companyia.

OBERON.—Espera’t, insolent. No sóc el teu senyor?

TITÀNIA.—Si ho ets, jo dec ser la teva senyora.

Però sé que molts cops t’has escapat

del país de les fades i, en forma de Corí,[6]

t’has estat assegut tocant la flauta

i recitant versos d’amor a Fíl·lida.

I què t’ha dut aquí, des de l’estepa

més llunyana de l’Índia? Reconeguem que ha estat

la intrèpida amazona, la teva enamorada,

amb botes de cacera, la teva amant guerrera,

que ara es casa amb Teseu, i ara tu véns

a dur prosperitat i alegria al seu llit.

OBERON.—Com pots parlar-me així, Titània,

de l’afecte que sento per Hipòlita, sabent

que jo conec l’amor que tu sents per Teseu?

No et recordes de quan te’l vas endur

entre les ombres de la nit, després

que ell raptés Perigènia? No li vas fer trencar

la lleialtat a Eglè, i a Ariadna i Antíope?[7]

TITÀNIA.—Això són imaginacions geloses;

i mai, des del començament d’aquest estiu,

no ens hem trobat, ni al turó, ni a la vall,

ni al bosc, ni al prat, ni a la font empedrada,

ni al joncós rierol, ni a la platja arenosa,

per ballar mentre el vent mormolejava,

sense que tu amb els teus saraus vinguessis

a destorbar-nos l’alegria. Com que els vents

flautejaven debades per nosaltres,

van absorbir del mar, com per venjar-se,

boirines infectades, que, un cop sobre la terra,

van inflar els rierols fins que es van desbordar.

Per això els bous han estirat en va l’arada,

els llauradors s’han esmerçat per res,

i el blat verd s’ha podrit abans de madurar.

En els camps inundats, les cledes ja són buides,

i els corbs s’han atipat d’animals empestats;

les eres, on els nens solien jugar al marro,

estan plenes de fang; els sinuosos viaranys

han desaparegut, per falta de petjades,

i han estat envaïts per les herbes goludes.

Cap dels humans no reconeix el rostre de l’hivern;

les nits no es veuen beneïdes per cap himne

ni cançó de Nadal, i per això la lluna,

que senyoreja el mar, pàl·lida de furor,

humiteja la brisa i fa que sovintegin

tots els mals catarrosos. I per culpa

d’aquest clima inclement s’alteren

totes les estacions de l’any; el gebre

de cabells blancs s’estén sobre la falda

de la rosa vermella. I a la prima i gelada

corona de l’hivern, hi creix, com una burla,

una garlanda perfumada de capolls estiuencs;

i tant la primavera com l’estiu,

tant la fèrtil tardor com l’hivern malcarat,

s’intercanvien els vestiu habituals,

i el món, esbalaït, no distingeix,

contemplant els seus fruits, l’una de l’altra.

I la causa d’aquesta progènie de mals

ve de les nostres bregues; som nosaltres,

que els hem originat i en som els pares.

OBERON.—Esmena-ho, doncs, perquè en tens el poder.

Per què ha d’anar Titània contra el seu Oberon?

Jo només li demano aquell nenet robat

perquè em faci de patge.

TITÀNIA.—Ja pots estar tranquil:

ni per tot el reialme de les fades

no em vendria aquest nen. La seva mare m’adorava

i, en l’aire perfumat de les nits índies,

sovint parlava amb mi i seia al meu costat,

a sobre la daurada sorra de Neptú,

mirant com els vaixells es feien mar endins.

I rèiem, quan les veles dels vaixells

s’inflaven com si fossin un ventre concebut

pel vent enjogassat. Amb el seu caminar,

alegre i elegant, les imitava

(perquè el seu ventre ja estava prenyat

amb aquest meu nenet); i se n’anava

a buscar galindaines i tornava,

com si vingués d’un llarg viatge, carregada

de tota mena de mercaderies.

Però era mortal; va morir quan va néixer aquest nen.

És per ella que jo no me’n vull separar.

OBERON.—Quant de temps t’estaràs en aquest bosc?

TITÀNIA.—Fins després de les bodes de Teseu.

Si vols ballar amb tranquil·litat i sense nervis

al nostre cercle i contemplar com celebrem

la festa al clar de lluna, ja pots venir amb nosaltres.

Si no, deixa’m estar. Jo ja procuraré

no anar pels llocs on et passeges.

OBERON.—Dóna’m el nen i vindré amb tu.

TITÀNIA.—Ni per tot el reialme de les fades!

Fades, marxem d’aquí! Perquè, si em quedés més,

hi hauria una baralla.

Surt Titània amb el seu seguia.

OBERON.—Bon vent. No sortiràs del bosc

fins que no t’hagi turmentat per aquest greuge.

Vine aquí, gentil Puck. Segur que te’n recordes:

una vegada em vaig asseure en aquest turó

i vaig sentir una sirena cantant,

sobre el llom d’un dofí, melodies tan dolces

i tan harmonioses, que el mar enfurismat

es va amansir amb la seva música

i hi va haver alguna estrella que es va desorbitar

per poder sentir el so de la sirena.

PUCK.—Sí que ho recordo.

OBERON.—Però després vaig veure

una cosa que, a tu, et va passar per alt:

Cupido, tot armat, volant entre la terra

i la gèlida lluna. Va apuntar

a una bella vestal que seia sobre un tron

de l’occident, i va deixar escapar

una fletxa amorosa del seu arc

amb tanta i tanta força que hauria travessat

no menys de cent mil cors; però em vaig adonar

que la ferotge fletxa del jove Cupido

s’apagava en la líquida llum de la lluna.

I la verge imperial va seguir el seu camí

meditant castament, lliure de fantasies.

Després em vaig fixar en el lloc

on havia caigut la fletxa de Cupido:

va ser damunt d’una floreta d’occident,

abans tan blanca com la llet; però aviat,

ferida per l’amor, es va tornar vermella,

i ara les verges l’anomenen «pensament d’amor».

Vés-me’n a buscar una. Un cop ja te la vaig mostrar.

Posat a les parpelles adormides,

el seu suc és capaç que tant homes com dones,

quan es desperten, s’enamorin follament

de la primera criatura que veuen els seus ulls.

Porta’m aquesta flor, i torna aviat,

abans que la balena nedi més d’una llegua.

PUCK.—Sé com donar la volta al món en quaranta minuts.

Surt Puck.

OBERON.—Quan tingui el suc d’aquesta flor

i Titània dormi, l’hi vessaré damunt dels ulls,

i la primera cosa que veurà, quan es desperti,

sigui un lleó, o un ós, o un llop, o un bou,

un simi atrafegat, o bé una mona presumida,

l’haurà de perseguir amb el cor enamorat.

I abans d’alliberar-la d’aquest encantament,

cosa que podré fer amb una altra planta,

l’obligaré a regalar-me aquell patge.

Però qui ve? Com que sóc invisible,

podré escoltar tot el que diguin.

Entra Demetri, i Helena el segueix.

DEMETRI.—No t’estimo. Per tant, no em persegueixis més.

On són Lisandre i la bonica Hèrmia?

A ell el mataré, pro l’altra em mata a mi.

Tu m’has dit que vindrien a aquest bosc

i aquí estic jo, foll, entre aquest fullatge,

perquè no puc trobar la meva Hèrmia.

Val més, doncs, que te’n vagis i no em segueixis més.

HELENA.—M’atreus com un imant, que té el cor dur,

no perquè jo sigui de ferro, sinó perquè el meu cor

és fidel com l’acer. Llença el teu magnetisme,

i jo perdré la força de seguir-te.

DEMETRI.—Que et sedueixo, jo? Que et dic coses boniques?

Al contrari: no et parlo clarament?

No et dic que no t’estimo, que no puc estimar-te?

HELENA.—Precisament això fa que t’estimi més.

Sóc com el teu gosset. Mira, Demetri:

com més em pegues, més lligada em sento a tu.

Tracta’m com a un gosset, a puntades de peu,

pega’m, menysprea’m, abandona’m,

i, com a cosa indigna, permet-me que et segueixi.

Quin lloc pitjor puc ocupar en el teu amor

(i per mi ja és un lloc de molt respecte),

que ser tractada igual que el teu gosset?

DEMETRI.—No temptis més l’odi que tinc a dintre;

perquè només de veure’t em poso malalt.

HELENA.—Doncs jo em poso malalta quan no et veig.

DEMETRI.—Fas perillar la teva bona fama,

sortint de la ciutat, abandonant-te

a les mans d’un que no t’estima gens,

i confiant el ric tresor de la virginitat

als atzars de la nit i als mals consells

d’un lloc desert.

HELENA.—La meva salvaguarda

és la teva virtut; no és pas de nit,

si et veig el rostre. Per això no penso

que és de nit i sóc fora. Ni aquest bosc

no troba a faltar el món per companyia,

perquè de fet, per mi, tu ets el món sencer.

Com es pot dir, doncs, que estic tota sola,

si aquí hi ha tot el món que em mira?

DEMETRI.—Me n’aniré corrent per amagar-me

i et deixaré a mercè dels animals salvatges.

HELENA.—El més salvatge no té el cor com tu.

Corre, si vols, i així la vella història

quedarà capgirada: Apol·lo fugirà

i Dafne el seguirà, el colom

perseguirà el Grifó,[8] la dolça cérvola

s’afanyarà a saltar al damunt del tigre.

Si el covard persegueix i el valent fuig,

la rapidesa no serveix de res.

DEMETRI.—No estic per discutir. Deixa’m estar,

i, si em segueixes, no t’estranyis

que ultratgi el teu honor en aquest bosc.

HELENA.—Sí, tant si sóc al temple, a la ciutat o al camp,

m’ultratges igualment. Quin desastre, Demetri!

Els teus greuges insulten el meu sexe.

Nosaltres no podem combatre per amor,

en canvi, els homes sí; nosaltres

no som fetes per ser festejadores,

sinó perquè ens festegin.

Surt Demetri



Et seguiré i convertiré aquest cel

en un infern, i em lliuraré a la mort

a mans d’aquest que estimo tant.



Surt.

OBERON.—Adéu, nimfa! Abans que jo me’n vagi d’aquest bosc,

tu fugiràs i ell t’anirà al darrere.

Entra Puck.



Benvingut, rodamón, ja tens la flor?



PUCK.—Sí, aquí la teniu!

OBERON.—Dóna-me-la, sisplau.

Sé d’un marge on s’escampen perfums de farigola,

on creixen primaveres i fràgils violetes,

cobertes d’un dosser de densos xuclamels,

englantines i roses, i on sol dormir Titània

a certes hores de la nit, amanyagada

pel bres i pel delit d’aquestes flors.

Allí les serps solen deixar la seva pell

de colors vius, i les fades s’hi abriguen.

Li humitejaré els ulls amb aquest suc,

i l’ompliré de folles fantasies.

Pren-ne també una mica i busca en aquest bosc:

hi ha una dolça atenenca enamorada

d’un jove desdenyós; unta-li els ulls, a ell;

però fes-ho de forma que, quan es desperti,

vegi aquesta noieta. Ja el reconeixeràs

perquè porta el mantell dels atenencs,

i fes-ho amb molt de compte, de manera

que sigui ell el més enamorat, i no pas ella,

i abans no canti el gall, torna a venir.

PUCK.—Senyor, estigueu tranquil. Així ho faré.

Surten.





ESCENA II


Una altra part del bosc.

Entra Titània amb el seu seguici.

TITÀNIA.—Vinga, una dansa en cercle i una cançó de fades.

Després, per vint segons, marxareu totes:

les unes anireu a matar els cucs

dels capolls de les roses; d’altres fareu la guerra

als ratpenats, per fer amb les seves ales

abrics als meus follets; les altres mantindreu

ben lluny d’aquí el mussol, que udola i es sorprèn

quan veu els nostres fràgils esperits.

Ara canteu per adormir-me,

i, després, a la feina; deixeu-me reposar.

Cançó de les fades

FADA 1



Serpents de doble llengua i pells pigades,

no us deixeu veure; espinats eriçons,

marxeu. No feu cap mal, cucs i dragons,

ni molesteu la reina de les fades.



COR



Tu, rossinyol, amb el teu cant,

fes que la son ens vagi entrant:

non-non, noneta, non-non-non.

Ni malefici ni encanteri,

ni maltempsada ni temperi;

non-non, noneta, non-non-non.



FADA 1



Aranyes teixidores, fora, fora;

camallarga que files, lluny d’aquí!

Escarbat negre, no et vull per veí;

cucs i llimacs, lluny de la nostra vora!



COR



Tu, rossinyol, amb el teu cant,

fes que la son ens vagi entrant:

non-non, noneta, non-non-non.

Ni malefici ni encanteri, ni maltempsada ni temperi;

non-non, noneta, non-non-non.



FADA 2



Au, lluny d’aquí. Tot està bé, i, per ella,

que en resti una fent de sentinella.



Titània s’adorm. Surten les fades. Entra Oberon i esprem el suc de la flor sobre les parpelles de Titània.

OBERON.—Que allò que vegis, despertant,

hagis de prendre per amant;

defalleix, doncs, pel seu semblant,

sigui el que sigui, un gat o un ós,

o bé un senglar de pèl raspós;

quan el teu somni s’hagi fos,

el que l’ull vegi et semblarà

un bell amor per estimar.

Quan de la son se’t trenqui el fil,

que se t’acosti un ésser vil!

Surt Oberon. Entren Lisandre i Hèrmia.

LISANDRE.—Amor, estàs cansada de caminar pel bosc,

i t’he de dir, per ser sincer, que m’he perdut.

Hèrmia, si et sembla bé, reposem una mica

i esperem que el nou dia ens reconforti.

HÈRMIA.—D’acord, Lisandre. I busca un llit per tu,

jo reposaré el cap en aquest marge.

LISANDRE.—Un sol herbei pot ser un coixí per dos;

un sol cor i un sol llit, perquè una sola fe

dels nostres cors en farà un de sol.

HÈRMIA.—No, bon Lisandre, fes-ho per mi, amor.

Vés més enllà; no estiguis tan a prop.

LISANDRE.—Ai, et parlo, estimada, amb tota la innocència.

L’amor entén perfectament

el sentit dels que estan enamorats.

Volia dir que els nostres cors

estan teixits tan fortament que en tenim un de sol,

i, ja que ens hem jurat fidelitat,

tenim els cors lligats. No em neguis, Hèrmia,

un lloc al teu costat, perquè ja saps

que no em costa pas gaire d’acostar-te’m.

HÈRMIA.—Lisandre sap jugar molt bé amb els mots;

la vergonya cauria damunt meu,

si no em costés que tu te m’acostessis.

Però, gentil amic, fes-ho per cortesia i per amor.

I amb tota honestedat posem una distància

que escaigui a una donzella i a un solter virtuós.

Fes-te enllà, bon amic, i tingues bona nit.

Que el teu amor no es perdi mentre et duri la vida.

LISANDRE.—Amén, amén, a aquesta bella oració.

I que perdi la vida, si és que se’m perd l’amor.

Això em farà de llit, i que dormis de gust.

HÈRMIA.—Vull compartir aquest bon desig amb tu.

S’adormen. Entra Puck

PUCK.—Per tot el bosc he buscat

i l’atenenc s’ha esfumat.

No el podré untar amb el licor

de la flor que encén l’amor.

Nit i silenci, qui és?

El del vestit atenès!

El que no vol saber res

de la donzella adormida

sobre aquesta terra humida!

Pobreta, que no ha gosat

ajeure’s al seu costat.

Ximplet, sobre les parpelles,

et farà el suc meravelles.

I, quan t’hagis despertat,

que l’amor et faci esclat.

De moment, conserva el son;

jo aniré a buscar Oberon.

Surt. Entren Demetri i Helena, corrent.

HELENA.—Atura’t, dolç Demetri, ni que em vulguis matar.

DEMETRI.—Fes-me el favor d’anar-te’n. No em persegueixis més!

HELENA.—Em vols deixar en la fosca? No, no ho facis!

DEMETRI.—Queda’t amb els perills, jo me’n vaig sol.

Surt Demetri.

HELENA.—M’he quedat sense alè per perseguir-lo tant!

Com més li prego menys aconsegueixo.

Afortunada Hèrmia, sigui on sigui,

pels seus ulls atractius i benaurats!

Com és que són tan clars? No pas pels plors;

si aquesta en fos la causa, els meus encara

s’humitegen molt més. No, no! Dec ser

més lletja que una fera, perquè totes

fugen de por, si em veuen. Doncs: no m’he d’estranyar

que Demetri es comporti com un monstre

i fugi de la meva vista.

Quin maligne i pervers mirall m’ha fet

comparar amb la mirada esplendorosa d’Hèrmia?

Però, qui és aquest? Lisandre a terra?

Mort o adormit? No veig sang ni ferides.

Lisandre, bon amic: si ets viu, desperta’t!

LISANDRE [Despertant-se].—Per la dolçor del teu amor,

travessaria el foc, corrent. Ah, transparent Helena!

La natura té art, i em deixa veure

el teu cor amorós a través del teu pit.

On és Demetri? No hi ha cap nom més apte

per ser la víctima del meu acer.

HELENA.—No, no diguis això, Lisandre; no m’ho diguis.

Què hi fa que estimi Hèrmia? Tu ja saps

que Hèrmia t’estima. Ja pots estar content.

LISANDRE.—Content amb Hèrmia? No, perquè em penedeixo

de tots aquells minuts que hi he passat.

No estimo Hèrmia, sinó que estimo Helena.

Qui no canviaria un corb per un colom?

És la raó que ens ha de governar el desig,

i la raó m’ha dit que tu vals molt més que ella.

Les fruites no maduren fins que arriba el seu temps,

i, tot i que sóc jove, avui he madurat per la raó.

I com que ja he arribat al cim del seny humà,

la raó ja em domina desig i voluntat,

i m’ha portat al davant dels teus ulls,

on puc llegir les històries d’amor

al millor llibre de l’amor.

HELENA.—He hagut de néixer per patir una burla així?

Què he fet, jo, per merèixer el teu sarcasme?

No n’hi ha prou, no n’hi ha prou, noiet, que mai,

mai no he pogut, ni mai podré merèixer

una mirada dolça dels ulls de Demetri,

que encara t’hagis de burlar del meu fracàs?

De veritat que em fas una injustícia,

fent veure que em festeges! Sí, de veres que sí!

Però, bon vent! I amb ganes et confesso

que et feia un noi molt més gentil.

Ah, que una noia rebutjada per un home,

hagi de ser per un altre home injuriada!

Se’n va corrent i entristida.

LISANDRE.—No s’ha fixat en Hèrmia. Hèrmia, vés dormint

i no t’acostis mai més a Lisandre,

perquè, igual que un excés de coses dolces

deixen l’estómac avorrit o, com les heretgies

que, un cop abandonades, són molt més odiades

per tots aquells que anaven enganyats,

així mateix ets tu: l’excés i l’heretgia meves,

odiades per tots, pro més per mi.

Que tots els meus poders dirigeixin la força

i l’amor cap a tu, per honorar-te, Helena;

seré el teu cavaller!

Surt.

HÈRMIA [Despertant-se].—Ajut, Lisandre, ajut; fes el que puguis

per arrancar-me aquesta serp del pit.

Pobra de mi, ajudeu-me! Quin somni que he tingut!

Lisandre, mira com tremolo encara.

Em creia que una serp se’m menjaria el cor,

i tu seies rient davant de tanta ferotgia.

Lisandre! Com? No hi és? Lisandre! Amic!

Te n’has anat? No em sents? Ni un so, ni un mot?

Ai, on ets? Parla’m, si és que em sents.

Parla, per tot l’amor del món! Ha anat de poc

que no m’he desmaiat de tant d’esglai.

No, ja veig que no estàs aquí a la vora.

O bé la mort o jo t’hem de trobar aviat.

Surt.





ACTE III





ESCENA I


El bosc.

Titània està adormida. Entren Codony, Ajustat, Fondo, Flauta, Morro i Esquifit.

FONDO.—Què, ja hi som tots?

CODONY.—Tots i ben puntuals, i aquí tenim un lloc de primera per assajar. Aquest tros de gespa ens servirà d’escenari; aquelles branques d’arç ens faran de bastidors, i ara farem tota l’acció com si ja fóssim a la casa del duc.

FONDO.—Pere Codony.

CODONY.—Què vols, amic Fondo?

FONDO.—Hi ha coses, en aquesta comèdia de Píram i Tisbe, que no agradaran gens. Primera: que Píram hagi d’agafar una espasa i matar-se, cosa que les senyores no podran suportar. Què me’n dius, d’això?

MORRO.—Redéu, que em preocupa molt.

ESQUIFIT.—Em sembla que, comptat i debatut, haurem de treure això de matar-se.

FONDO.—De cap manera! Ja sé com fer-ho perquè surti bé. Escriviu-me un pròleg, i que el personatge que faci de Pròleg digui que no farem cap mal amb les espases i que, de fet, Píram només es matarà de broma. I, per acabar-ho d’assegurar, que digui que jo no sóc Píram, sinó Fondo, el teixidor. I així es quedaran tranquils.

CODONY.—Doncs bé: farem aquest pròleg. Però que sigui en vers, en versos de vuit síl·labes i de sis.

FONDO.—No, afegiu-n’hi dues més; que sigui de vuit i de vuit.

MORRO.—I el lleó? No espantarà les senyores?

ESQUIFIT.—Jo diria que sí. Us ho asseguro.

FONDO.—Mestres, penseu-vos-hi bé: posar un lleó (que Déu ens protegeixi!) entre les senyores és una cosa espantosa, perquè no hi ha al món cap ocell de rapinya més espantós que un lleó viu. Val més que ens hi pensem bé.

MORRO.—Hi ha d’haver un altre pròleg que digui que no es tracta pas d’un lleó de veritat.

FONDO.—No, no: serà millor que l’anomenem pel nom, i que se li vegi la cara per sota la careta de lleó, i que ell parli com una persona; que digui més o menys una cosa així: «Senyores», o bé: «Estimades senyores: m’agradaria que vosaltres…». O bé: «Us demanaria que…». O bé: «Us prego que no tingueu por ni tremoleu, per la meva vida! Si us penseu que he vingut aquí com un lleó, em sabria molt de greu. No, no sóc res d’això. Només sóc un home normal». I després que digui el seu nom, que digui que és Ajustat, l’ebenista.

CODONY.—Bé, d’acord. Però encara ens queden dues coses difícils. Com ho farem per fer entrar la llum de la lluna a l’habitació? Perquè ja sabeu que Píram i Tisbe es troben a la llum de la lluna.

MORRO.—Hi haurà lluna la nit que representarem l’obra?

FONDO.—Un calendari! Aneu a buscar un calendari! Mireu l’almanac a veure quin dia hi ha lluna. Busqueu la lluna plena.

CODONY.—Sí, aquella nit hi haurà lluna plena.

FONDO.—Doncs bé: deixarem la finestra oberta de la sala on farem la funció, i així hi entrarà la llum de la lluna.

CODONY.—Això mateix, o si no que surti algú amb un feix de bardisses i un fanal, i que digui que ve a desfigurar, o a representar l’Home de la Lluna.[9] I encara hi ha un altre problema: hem de posar una paret a la sala, perquè Píram i Tisbe, segons la història, parlaven per l’esquerda d’una paret.

MORRO.—Això sí que no ho podrem fer mai. I tu què en penses, Fondo?

FONDO.—Algú haurà de fer de Paret. Que es posi a sobre una mica de calç o de rajols, o d’arremolinat per fer veure que és una paret, i que obri els dits així, ben separats, i Píram i Tisbe podran xiuxiuejar per aquesta obertura.

CODONY.—Si es pot fer així, tot anirà bé. Au, vinga, que tot fill de mare s’assegui, i comenceu a assajar tots els papers. Comença tu, Píram: quan hagis fet el discurs, posa’t a dintre aquest matoll, i els altres hauran de fer el mateix, quan els toqui.

Entra Puck pel fons.

PUCK.—Quina trepa de rústics miserables

gosa fatxendejar prop del bressol

on reposa la reina de les fades?

Una comèdia? Doncs ja faré de públic

i, si es presenta el cas, potser d’actor.

CODONY.—Parla, Píram, i tu, Tisbe, fes-te endavant.

FONDO.—Tisbe, les flors, de perfums dolorosos…

CODONY.—Olorosos, de perfums «olorosos»!

FONDO.—… de perfums olorosos,

són com el teu alè, estimada Tisbe…

Però, escolta, una veu! Espera’t un instant,

i tornaré sense trigar a la teva vora.

Surt pel fons.

PUCK.—Mai no s’ha vist un Píram tan estrany!

Surt.

FLAUTA.—Em toca a mi, ara?

CODONY.—Redéu, és clar que sí! Has d’entendre que només se n’ha anat a veure què era aquest soroll, i que tornarà de seguida.

FLAUTA.—Radiantíssim Píram, com el lliri més blanc,

vermell com una rosa d’un roser triomfant;

eixeridíssim jove, preciosíssim jueu,

com un cavall fidel, que és més blanc que la neu!

Ens veurem, Píram, a la tomba del Ninot.

CODONY.—A la tomba de Ninus, beneit! Però encara no ho havies de dir! Això és la resposta que has de donar a Píram! Ho dius tot seguit, preguntes i respostes! Píram, entra; t’has saltat la rèplica, que comença després de «que mai no es cansa».

FLAUTA.—Ah, sí:… com un cavall fidel, que mai no es cansa.

Tornen a entrar Puck i Fondo; aquest, amb un cap d’ase.

FONDO.—Si fos bonic, Tisbe, només seria teu.

CODONY.—Ah, quin monstre! Oh, que estrany! Estem encisats; mestres, si us plau, fugim, fugim d’aquí. Auxili!

Surten tots menys Fondo i Puck.

PUCK.—Doncs us perseguiré i us faré rodolar

per l’esbarzer, el boscatge i el fangar;

seré un cavall, un gos, un esquelet,

un ós decapitat o un foc follet.

I sentireu renills, lladrucs i, si ve a tomb,

udols, rugits i cremades al llom.

Surt.

FONDO.—Per què han fugit corrent? Segur que es tracta d’una broma per fer-me agafar por.

Torna a entrar Morro.

MORRO.—Ai, Fondo, com has canviat! Què és això que veig que portes a sobre?

FONDO.—Què hi veus? Un cap d’ase com el teu, no?

Morro fuig corrent. Torna a entrar Codony.

CODONY.—Que Déu t’empari, Fondo, que Déu t’empari! Com has canviat!

Surt corrent.

FONDO.—Ja veig quina broma em volen gastar. Em fan agafar por per poder dir que sóc un ase. Però no se’n sortiran. No penso moure’m d’aquí, per més que hi insisteixin. Em passejaré amunt i avall, i cantaré. Així veuran que no estic espantat.

[Cantant]



La merla, negra de color,

i de bec fosc i ataronjat;

la griva de cant delicat,

i el refilet del reietó…



TITÀNIA [Despertant-se].—Quin àngel em desperta en aquest llit florit?

FONDO [Cantant]



El pinsà, el pardal, l’alosa,

les dues notes del cucut,

a qui ningú diu «benvingut»,

perquè recorda una altra cosa.

De fet, qui seria capaç de perdre el temps esmerçant el seny amb un ocell tan estúpid? Qui és capaç de contradir-lo, per més que ell vagi cridant «cucut»?



TITÀNIA.—Si et plau, gentil mortal, torna a cantar.

Del teu cant tinc l’orella enamorada;

el teu aspecte m’ha encisat els ulls;

i les teves virtuts m’han obligat,

només de veure’t, a jurar-te que t’estimo.

FONDO.—Em penso, mestressa, que no teniu gaires raons per fer-ho. I, si voleu que us digui la veritat, les raons i l’amor no es fan gaire companyia en aquests temps. Llàstima que no hi hagi cap persona honrada que els faci ser amics. Ha, ha! Ja veieu que, si fa falta, també en tinc alguna per dir.

TITÀNIA.—Ets tan intel·ligent com ben plantat.

FONDO.—Ni una cosa ni l’altra; però, si tingués prou intel·ligència per sortir d’aquest bosc, m’aniria molt bé.

TITÀNIA.—No desitgis sortir-ne, d’aquest bosc;

et quedaràs aquí, vulguis o no.

Jo sóc un esperit d’alta volada:

encara tinc l’estiu com a criat.

I a més, t’estimo. Vine, doncs, amb mi:

posaré al teu servei les meves fades;

et portaran tresors del fons del mar

i et cantaran, quan dormis, sobre els pètals.

Jo t’alliberaré dels atributs mortals;

seràs lleuger, com tots els esperits de l’aire.

Flor de Pèsol, Teranyina!

Falena, Gra de Mostassa!

Entren Flor de Pèsol, Teranyina, Falena i Gra de Mostassa.

FLOR DE PÈSOL.—Aquí em teniu.

TERANYINA.—I a mi.

FALENA.—I a mi.

GRA DE MOSTASSA.—I a mi.

TOTES.—On hem d’anar?

TITÀNIA.—Sigueu amables, fades, amb aquest cavaller.

Balleu al seu costat, davant del seu esguard,

alimenteu-lo d’albercocs i móres,

raïms negres i gerd i figues verdes.

Robeu els sacs de mel de les abelles brunzidores,

emporteu-vos la cera que tenen a les potes

i després feu-ne ciris, que encendreu

amb els ulls inflamats de les lluernes

per guiar el meu enamorat al llit.

Lleveu les ales de les papallones

multicolors i ventalleu els raigs de lluna

per així desviar-los dels seus ulls adormits.

Festegeu-lo, follets, i feu-li reverències.

FLOR DE PÈSOL.—Salve, mortal!

TERANYINA.—Salve.

FALENA.—Salve!

GRA DE MOSTASSA.—Salve!

FONDO.—M’excuso de tot cor davant les Vostres Senyories. Però, com es diu la Vostra Senyoria?

TERANYINA.—Teranyina.

FONDO.—M’agradarà de fer amistat amb vós, bon mestre Teranyina. Si alguna vegada em tallo el dit, em prendré la llibertat d’acudir a vós.[10] I vós, com us dieu, honrat cavaller?

FLOR DE PÈSOL.—Flor de Pèsol.

FONDO.—Us prego que doneu records a la vostra mare, la senyora Beina, i al senyor Pèsol, el vostre pare. Bon mestre Flor de Pèsol, també tinc ganes de ser amic vostre. I vós, com us dieu?

GRA DE MOSTASSA.—Gra de Mostassa.

FONDO.—Bon mestre Gra de Mostassa, sé molt bé la paciència que heu hagut de tenir. Aquest gegant covard del bou ha devorat sovint molts cavallers de la vostra família. Us asseguro que els vostres parents m’han fet plorar sovint. M’agradarà de ser el vostre amic, bon mestre Gra de Mostassa.

TITÀNIA.—Au, va, serviu-lo; ja el podeu acompanyar

fins a la meva glorieta. Sembla com si la lluna

ens contemplés amb ulls plorosos, i, quan plora,

ploren totes les flors per lamentar-se

d’alguna castedat forçada. Adormiu-li la llengua,

al meu amor, i porteu-lo en silenci.

Surten.





ESCENA II


Una altra part del bosc.

Entra Oberon.

OBERON.—Qui sap si ja s’ha despertat, Titània;

i què deu haver vist després de fer-ho?

Ja en deu estar del tot enamorada.

Entra Puck.



Aquí tenim el missatger. Què hi ha,

foll esperit? I quins divertiments

hi ha hagut en aquest bosc fadat?



PUCK.—La mestressa s’ha enamorat d’un monstre

i, a l’oculta i sagrada glorieta,

mentre estava dormint, s’hi ha reunit

un estol d’artesans gens refinats

que treballen en un taller d’Atenes.

S’han reunit per assajar una farsa

que volen fer per celebrar les bodes

del gran Teseu. El més estúpid i capgròs

d’aquesta colla d’ignorants, que a l’obra

representava Píram, ha sortit de l’escena

i s’ha amagat darrere d’una mata.

I jo, després, aprofitant això,

li he posat un cap d’ase sobre el cap.

I, després de la rèplica de Tisbe,

aquest pretès actor ha tornat a sortir

i els altres, quan l’han vist, s’han dispersat

com les oques salvatges davant del caçador,

o com grallons capgrisos que s’escampen

i van batent les ales follament

quan han sentit el crit d’una escopeta.

Al soroll dels meus passos, un d’aquests

ha fet un capgirell i ha cridat: «Assassins!»,

i demanava ajut dels d’Atenes.

Amb els sentits així debilitats

i distrets per la por, totes les coses

inanimades han tingut l’atreviment

de fer-los mal: espines i esbarzers

els han deixat la roba esparracada,

els barrets i les mànigues! Quan es perd el control,

qualsevol cosa se t’enganxa.

Jo, mentrestant, els conduïa fent-los por

i he deixat el dolç Píram tot solet

i transformat en ase. Precisament després

s’ha despertat Titània, que immediatament

s’ha enamorat de l’ase.

OBERON.—Ha anat millor que jo no havia planejat.

Però, t’has recordat d’untar els ulls d’aquell jove

amb el suc de l’amor, com et vaig dir que ho fessis?

PUCK.—Sí que ho he fet. Me l’he trobat dormint

amb la noia atenenca al seu costat.

Quan es desperti, la veurà. Segur!

Entren Demetri i Hèrmia.

OBERON.—Amaga’t, que és aquest el jovenet d’Atenes.

PUCK.—No, aquesta és la noia; però el noi és un altre.

DEMETRI.—Per què renyes aquell que tant t’estima?

Guarda l’alè amargant per als amics amargs.

HÈRMIA.—Ara només et renyo; però t’hauria de tractar

molt més severament. Em sembla molt que ets tu

que m’has donat motius per maleir-te.

Si, aprofitant que Lisandre dormia,

l’has matat, com que estàs tacat de sang,

acaba’t de tacar, mata’m a mi també.

El sol no era pas tan fidel al dia,

com ell m’era lleial a mi. Com és possible, doncs,

que s’escapés mentre Hèrmia dormia?

Abans em pensaria que la terra

ha quedat perforada i que la lluna

l’ha travessat, i ara surt a ple dia

a l’altra banda de l’esfera destorbant

el migdia del sol, el seu germà.

Tu el deus haver matat; fas una cara

tan tètrica i cruel com la d’un assassí.

DEMETRI.—La meva cara és la d’un home assassinat,

i per això la faig; tinc el cor fet malbé

per la teva severa crueltat.

Però tu, l’assassina, tens l’aspecte

clar i radiant com la mateixa Venus

dintre la seva esfera resplendent.

HÈRMIA.—I què hi té a veure, això, amb Lisandre? On és?

Ah, bon Demetri, torna-me’l.

DEMETRI.—M’estimaria més

donar la seva carcanada als gossos.

HÈRMIA.—Fuig d’aquí, gos!

Vas més enllà dels límits de la meva paciència.

Això vol dir que l’has assassinat!

Que mai més ningú et tingui com a home!

Digues la veritat, fes-ho per mi:

si hagués estat despert, t’hauries atrevit

a mirar-li la cara? L’has matat quan dormia?

Ah, quina valentia! Una serp o una vibra

ho haurien fet igual. Sí, ho ha fet una vibra,

perquè mai una vibra no ha fiblat

amb una llengua doble com la teva, serp!

DEMETRI.—Guies equivocadament la teva fúria:

jo no sóc pas culpable de la sang de Lisandre,

ni tinc motius per creure que hagi mort.

HÈRMIA.—Així, si et plau, digue’m que es troba bé.

DEMETRI.—Si ho pogués fer, què en trauria de bo?

HÈRMIA.—El privilegi de no veure’m més.

I ara me’n vull anar de la teva presència:

no vull que em vegis més, tant si ell és mort com viu.

Surt.

DEMETRI.—No té sentit seguir-la en un estat així de fúria;

val més que em quedi reposant aquí.

El pes de la tristesa s’incrementa:

la son, en bancarrota, no paga el que li deu.

Posem-hi, doncs, remei, i fem la migdiada.

S’estira i s’adorm.

OBERON.—Però, què has fet? T’has ben equivocat!

Has posat l’elixir als ulls d’un noi

que estava fidelment enamorat.

Ara, per culpa teva, un amor veritable

s’ha fet malbé, i el que volíem era

convertir un desamor en amor veritable.

PUCK.—El fet n’és responsable. Per cada home lleial,

n’hi ha un milió més de deslleials.

I així es trenquen promeses i promeses.

OBERON.—Vés pel bosc, ràpid com el vent,

i mira de trobar la trista Helena,

tan malalta d’amor i pàl·lida de rostre,

que, de tant sospirar, ja no té sang.[11]

Porta-la aquí amb alguna bona excusa;

jo encisaré els ulls del seu amic

i els obrirà quan ella sigui aquí.

PUCK.—Ja hi vaig, ja hi vaig, i tan ràpidament

com la fletxa que el tàrtar llança al vent.

Surt.

OBERON.—Flor de porpra tenyida,

per l’arc de Cupido ferida,

entra a la nina dels seus ulls,

perquè, quan vingui pels marfulls,

la vegi com l’estel

de Venus dalt del cel.

Desperta’t quan la tinguis al davant,

i així seràs la seva amant.

Torna a entrar Puck.

PUCK.—Cabdill del nostre estol eteri,

Helena ronda prop d’aquí,

i el jovenet de l’encanteri

ja frisa d’un amor diví.

No voleu veure els seus rombolls?

Aquests mortals, senyor, que en són de folls!

OBERON.—Fes-te a un costat. Els sorolls que faran

despertaran Demetri.

PUCK.—Així veurem com dos homes

en festegen només una.

Això és una de les bromes

més bones de la fortuna.

És divertit que el que veus

no tingui ni cap ni peus!

S’aparten una mica i entren Lisandre i Helena.

LISANDRE.—Per què et creus que et festejo per fer broma?

Les bromes no s’avenen amb les llàgrimes;

no veus com ploro quan et dic «t’estimo»?

Les paraules d’amor són molt sinceres

quan neixen amb el plor. Com és possible

que això et sembli una broma,

si en pots veure la prova de la fidelitat?

HELENA.—Cada vegada em mostres més astúcia.

Quan una veritat en mata una altra,

ah, quina honestedat més diabòlica!

Els juraments d’amor que em fas són d’Hèrmia.

Ja no en vols saber res? Sospesa el jurament

que li has fet a ella amb el que em fas a mi,

i pesaran igual, i l’un i l’altre

seran lleugers com una ploma.

LISANDRE.—Quan li jurava amor, no tenia senderi.

HELENA.—Ni crec que en tinguis ara, abandonant-la.

LISANDRE.—Demetri estima Hèrmia, i no a tu.

DEMETRI [Despertant-se].—Oh, Helena, deessa, tan divina i perfecta!

A què puc comparar els teus ulls divins, amor?

Al cristall? No; el trobo massa tèrbol.

Que en són de temptadors aquests llavis madurs,

cireres fetes per besar! Aquesta pura

i congelada neu del Taurus,[12]

que acaricia el vent oriental, em sembla negra

quan tu alces la mà. Ah, deixeu-me besar

aquest obsequi de blancor, segell de benaurança.

HELENA.—Ah, crueltat, infern! Ja veig que tots

us heu posat en contra meva per burlar-vos-en.

Si fóssiu cavallers i coneguéssiu

la cortesia, no m’insultaríeu tant.

No em podeu odiar, com sé que m’odieu,

sense aliar les vostres ànimes per burlar-vos de mi.

Si fóssiu homes, com indica el vostre aspecte,

no donaríeu mai un tracte així a una dama,

fent vots i juraments i lloant-me en excés,

quan sé, de fet, que m’odieu amb tot el cor.

Tots dos estimeu Hèrmia i sou rivals,

com ara sou rivals per burlar-vos d’Helena.

Quina proesa, quina empresa d’homes,

conjurar el plor en els ulls d’una pobra donzella

burlant-se’n tant! Cap cavaller

no ofendria una verge d’una manera així,

martiritzant, només, per divertir-se,

la paciència d’una ànima innocent.

LISANDRE.—Ets molt injust, Demetri, i no ho has de ser més;

tu estimes Hèrmia, ja saps que ho sé del cert.

Doncs: ara, amb els millors desitjos d’aquest món

i amb tota la meva ànima, et cedeixo

la meva part de l’amor d’Hèrmia

i tu m’has de donar la teva part del cor d’Helena.

HELENA.—Esteu perdent el temps, vosaltres dos!

DEMETRI.—Lisandre, queda’t Hèrmia, perquè ja no la vull.

Si l’havia estimat, aquest amor ja no existeix.

El meu cor li va fer només una visita,

i ara ha tornat a Helena, a casa seva,

per estar-s’hi per sempre.

LISANDRE.—Helena, no pot ser!

DEMETRI.—No rebaixis l’amor que no coneixes,

perquè et podria costar car.

Mira, aquí el tens, el teu amor. Ja ve.

Entra Hèrmia.

HÈRMIA.—Fosca nit, que dels ulls en roba la funció

i, l’orella, la fa molt més sensible.

Quan el sentit dels ulls es veu minvat,

l’oïda en rep com una doble recompensa.

No són pas els meus ulls que t’han trobat, Lisandre,

sinó la meva oïda, i li’n dono les gràcies.

LISANDRE.—Quan és l’amor, que ens impulsa a fugir,

per què ens hauríem de quedar?

HÈRMIA.—Quin amor portaria Lisandre lluny de mi?

LISANDRE.—Doncs l’amor de Lisandre, que no el deixava en pau:

la bella Helena, que daura la nit

més que no pas els inflamats estels

i tots els ulls de llum. Per què em segueixes?

No te n’adones, que l’odi que et tinc

és el que m’ha impulsat a abandonar-te?

HÈRMIA.—No dius pas el que penses; no pot ser!

HELENA.—Mira-la, com s’entén amb aquests dos!

Ara ho veig clar: per burlar-se de mi,

tots tres s’han empescat aquesta farsa.

Que insultant, Hèrmia! Que n’ets, d’ingrata!

Has conspirat amb aquests dos

per fer-me objecte de la seva horrible burla?

Totes les nostres confidències,

el nostre afecte de germanes,

totes aquelles hores compartides

quan al final maleíem el temps

que ens feia separar. Què? Te n’has oblidat?

I la nostra amistat, quan anàvem a escola?

Com dues dees creadores, Hèrmia,

juntes vam treballar brodant, al mateix lloc

i en un mateix coixí, una mateixa rosa;

totes dues cantàvem la mateixa cançó

al mateix to, com si les nostres mans,

els nostres flancs, les nostres veus

i els nostres esperits s’haguessin fos en un.

Així vam créixer, com fan dues cireres

en aparença separades, però unides

en un sol brot, compartint un sol cor

per més que fóssim cada una un cos.

Érem com dues parts d’un sol escut,

dividides pel centre; però amb un fons comú,

i units per la mateixa cresta, coronant el tot.

I ara vols esqueixar tota la història

de la nostra amistat, per aliar-te

amb homes que bromegen contra la teva amiga?

Això no és amistat, no és propi de donzelles;

tot i que només jo hi surto perdent,

és tot el nostre sexe que te’n pot fer retret.

HÈRMIA.—M’has deixat astorada amb les teves paraules;

no em burlo pas de tu; ets tu que ho fas de mi.

HELENA.—No has estat tu que has fet que el teu Lisandre

em seguís, com per burla, lloant-me cara i ulls?

No has fet que l’altre teu amor, Demetri,

que fa ben poc m’hauria clavat guitzes,

m’hagi anomenat dea, nimfa, joia rara,

preciosa i celestial? Per què ha de parlar així

a una dona que odia? Digues: per què Lisandre

rebutja el teu amor, tan abundant en el seu cor,

i m’ofereix, a mi!, afecte i homenatge,

si no és perquè tu li ho consents o bé li hi incites?

No sóc ni tan bonica, ni tan afortunada,

ni tinc tanta requesta. Em sento miserable

estimant sense ser estimada. Tot això

inspira simpatia i no menyspreu.

HÈRMIA.—No entenc res del que em dius.

HELENA.—Sí, sí… Continueu, poseu la cara trista,

feu-vos ganyotes quan estic d’esquena,

i piqueu-vos l’ullet. Aneu seguint la broma.

D’aquest divertiment, en parlarà tothom.

Si fóssiu compassius, amables i educats,

no gosaríeu fer-me aquestes bromes.

Però, que us vagi bé. De fet, és culpa meva,

ja hi posaré remei amb la mort o l’absència.

LISANDRE.—Espera’t, dolça Helena, i escolta els meus motius.

Amor meu, vida meva, dolça Helena.

HELENA.—Excel·lent, excel·lent!

HÈRMIA.—Per favor, no te’n burlis.

DEMETRI.—Si ella no et pot convèncer, ja t’hi obligaré jo.

LISANDRE.—Ni tu pots obligar ni ella convèncer.

Les teves amenaces són tan febles

com els seus precs: t’estimo, Helena!

Et juro per la meva vida i per la vida

de la que vull abandonar per obtenir-te a tu

que és fals qui diu que no t’estimo.

DEMETRI.—I jo et dic que t’estimo molt més que no pas ell.

LISANDRE.—Si dius això, demostra-ho amb l’espasa.

DEMETRI.—Au, va, doncs: vine!

HÈRMIA.—Lisandre, què és això?

LISANDRE.—Tu, fes-te enrere, etíop![13]

DEMETRI.—No, no,

si no vindrà per més que ho faci veure!

Veus com no véns? Ets un covard. Au, vés!

LISANDRE.—Que et pengin, gata miserable!

Petit objecte vil, deixa’m estar,

o em desfaré de tu com d’una serp.

HÈRMIA.—Per què em tractes amb un menyspreu així?

A què és degut tot aquest canvi, amor?

LISANDRE.—Amor, em dius? Fora, tàrtara negra!

Fora, avorrible medecina! Fora verí odiós!

HÈRMIA.—Segur que és una broma, no?

HELENA.—Sí que ho és, i tu ho saps.

LISANDRE.—Demetri, què me’n dius del desafiament?

DEMETRI.—M’agradaria molt que t’hi sentissis obligat,

però un lligam molt feble et desobliga.

Hèrmia el té agafat per la màniga.



No em fio del que has dit.



LISANDRE.—Què vols que faci? Que la pegui? Que la mati?

Jo, per més que l’odiï, no li faré cap mal.

HÈRMIA.—Com? Hi ha algun mal pitjor que el d’odiar-me?

M’odies? I per què? Pobra de mi! Què ens ha passat?

No sóc jo Hèrmia? I tu, que no ets Lisandre?

Tan bonica sóc ara com abans.

Ahir a la nit encara m’estimaves,

i ara, encara de nit, ja m’abandones.

Per què m’has deixat sola? Que no ho vulguin els déus!

Perquè en tenies ganes?

LISANDRE.—Sí, per la meva vida!

I amb moltes ganes de no veure’t més.

Queda’t sense esperances, incerteses i dubtes.

I estigue’n ben segura: no hi ha res més tan cert.

Quan et dic que t’odio, no faig broma.

Tampoc en faig, si et dic que estimo Helena.

HÈRMIA.—Pobra de mi! I tu, tramposa, cuc de flors,

robadora d’amors! M’has pres el cor

que estimo, protegida per la fosca?

HELENA.—Aquesta sí que és bona! No tens cap decència,

ni vergonya de noia, ni cap toc de pudor?

Vols provocar la meva noble llengua

a respondre amb paraules agressives?

Quina vergonya tens, titella mentidera!

HÈRMIA.—Titella, jo? Ah, ja li entenc el joc!

Ara vol comparar les nostres estatures.

I ara es vanagloria de l’alçada.

Com que és apersonada, com que té tanta talla

(d’alçada simplement), se’n vol aprofitar

per fer-se’l seu. És per això que has pujat tant

en l’amor d’ell? Perquè jo sóc tan baixa?

Com sóc de baixa, jo, pal de paller pintat?

Parla, com sóc de baixa? No ho sóc gaire

si amb les ungles et puc arribar als ulls.

HELENA.—Si us plau, amics, per més broma que feu,

no permeteu que em faci mal.

Mai no he tingut la llengua maldient;

ni mai m’he comportat com una fúria,

i tinc la covardia de les noies.

No permeteu que em pegui. Potser us imagineu

que, com que ella és més baixa, ja m’hi puc barallar.

HÈRMIA.—No l’heu sentit? Ha dit «més baixa»!

HELENA.—Hèrmia, no siguis tan cruel amb mi.

Jo sempre t’he estimat; de veres, Hèrmia.

T’he seguit els consells, mai no t’he fet cap mal,

llevat que, per l’amor que sento per Demetri,

li vaig parlar que fugiríeu fins al bosc.

Per això et va seguir; i, per amor,

jo vaig seguir-lo a ell. Però ell m’ha renyat,

ha volgut que marxés, m’ha amenaçat,

dient que em pegaria, que em clavaria guitzes,

i fins i tot m’ha dit que em mataria.

Doncs bé; si em deixes marxar en pau,

aniré cap a Atenes enduent-me les meves

insensateses amoroses, i no us seguiré més.

Deixa-m’hi anar, ja veus que no demano res

de l’altre món i que t’estimo.

HÈRMIA.—Doncs ja te’n pots anar. Qui t’ho impedeix?

HELENA.—El meu cor insensat que deixo aquí.

HÈRMIA.—Com? Amb Lisandre?

HELENA.—No! Amb Demetri.

LISANDRE.—No tinguis por, que no et farà cap mal, Helena.

DEMETRI.—No n’hi faria cap, ni que tu l’ajudessis.

HELENA.—Oh, quan està enfadada, és maldient i punxa.

Quan anava a l’escola, era tota una harpia.

Petiteta com és, es pot tornar ferotge.

HÈRMIA.—I ara em diu «petiteta»! «Baixeta» i «petiteta».

I per què li toleres que m’insulti?

Deixa-me-la per mi!

LISANDRE.—Fuig d’aquí, diminuta,

nana, menudesa, feta amb un gra de mill,

nimietat, aglà!

DEMETRI.—Et poses on ningú no et vol;

ella no necessita els teus serveis. Deixa-la estar!

No en parlis més; ni prenguis mai partit

a favor seu. Per poc que vulguis demostrar

que l’estimes, ho hauràs de lamentar.

LISANDRE.—Ara ningú no em té agafat pel braç.

Segueix-me, doncs, si goses, per saber

qui té més dret sobre ella: tu o jo.

DEMETRI.—Que et segueixi? Ah no! Anirem de costat.

Surten Lisandre i Demetri.

HÈRMIA.—I tot això per culpa teva, senyoreta.

No, no te’n vagis.

HELENA.—Sí, perquè no et tinc confiança.

Per barallar-te, tens les mans més àgils que les meves.

Jo, però, tinc les cames més llargues per fugir.

Surt.

HÈRMIA.—Estic desconcertada… I ja no sé què dir.

Surt.

OBERON.—Tot això per la teva negligència!

Ja t’has tornat a equivocar, llevat

que ho hagis fet deliberadament.

PUCK.—M’he equivocat, rei de les ombres, m’heu de creure.

Oi que em vau dir que reconeixeria el jove

pels vestits atenencs que duia a sobre?

Doncs, així, no em podeu pas fer culpable

per haver untat els ulls d’un atenenc.

Però m’agrada aquest error: ha estat

molt divertit de veure’ls discutir.

OBERON.—Ja has vist que aquests amants volen lluitar.

Doncs, vinga, Puck: a ennuvolar la nit!

Tapa el cel estrellat amb una boira

tan densa i negra com el riu Aqueró,[14]

i fes que aquests irats amants es perdin

per no trobar-se més durant la nit.

Parla a Demetri amb la veu de Lisandre,

i castiga’l d’insults. Després fas el mateix

amb la veu de Demetri, i així tota l’estona,

mantenint-los apart, fins que la son,

imitadora de la mort, amb les potes de plom

i ales de ratpenat, els envaeixi el front.

Després, esprem aquesta flor sobre els ulls de Lisandre;

el seu licor té la virtut miraculosa

d’esborrar tot error de la mirada,

i aleshores els ulls tornen a veure com abans.

Quan es desperti, tot el que ha passat

li semblarà que ha estat un somni

que no té cap sentit. Els amants tornaran

a la ciutat d’Atenes i la seva aliança

durarà mentre visquin. Mentre em fes això,

jo faré una visita a la reina Titània

per demanar-li aquell nenet de l’Índia.

Després, ja la deslliuraré del seu encís,

que ara la té lligada a un monstre,

i finalment tot estarà tranquil.

PUCK.—Senyor, ho haurem de fer de pressa:

els dracs alats[15] del carro de la nit

tallen volant els núvols, i allà dalt

ja brilla el nunci de l’Aurora. Davant seu,

els espectres errants d’ací d’allà

tornen plegats al cementiri,

i tots els esperits damnats,

enterrats sota l’aigua o en cruïlles,[16]

tornen a ser dins els seus llits de cucs,

perquè els fa por que el dia posi al descobert

els seus pecats. Busquen l’exili de la llum

i es confabulen amb la nit de cella negra.

OBERON.—Nosaltres som una altra mena d’esperits,

i jo mateix he flirtejat sovint

amb la mateixa Aurora. I, com un boscater,

puc passejar pels boscos fins i tot

quan la porta de l’est s’obre, vermella,

cap a Neptú, quan els seus raigs benefactors

dauren amb esplendor les seves verdes ones.

Però, tot i així, no t’entretinguis.

Acabarem aquesta feina abans no arribi el dia.

Surt.

PUCK.—Amunt i avall, amunt i avall,

us faré córrer amunt i avall;

tant si és al camp com a ciutat,

sóc molt temut i respectat.

Porta’ls, follet, amunt i avall.

Aquí en ve un.

Entra Lisandre.

LISANDRE.—On t’has posat, altiu Demetri? Parla!

PUCK [Amb la veu de Demetri].—Aquí, canalla, i amb l’espasa a punt,

i preparat. On ets?

LISANDRE.—Vinc de seguida.

PUCK [Amb la veu de Demetri].—Doncs au, segueix-me fins a un lloc més pla.

Surt Lisandre. Entra Demetri.

DEMETRI.—Torna a parlar, Lisandre! Què, t’has escapat?

Covard, respon! Ets darrere una mata?

On amagues el cap?

PUCK [Amb la veu de Lisandre].—Tu sí que ets un covard!

Què? Vols fatxendejar davant de les estrelles?

O vols desafiar les mates? Què, no véns?

Vine aquí, renegat. Vine, noiet,

t’escalfaré la pell amb una canya:

no seria decent fer-ho amb l’espasa.

DEMETRI.—On ets? Aquí?

PUCK [Amb la veu de Lisandre].—Segueix la meva veu.

Aquest no és lloc per mesurar-se.

Surten. Torna a entrar Lisandre.

LISANDRE.—Fuig davant meu i encara gosa esperonar-me.

I quan arribo on era, ja n’és lluny.

Aquest beneit va més lleuger que jo.

El persegueixo ràpid i ell encara

fuig més de pressa. Aquesta part del bosc,

fosca i desnivellada, és un bon lloc per reposar.

S’ajeu.



Vine, dia gentil, perquè, si em mostres

la teva llum cendrosa, em serà fàcil

trobar Demetri per venjar-me de l’ofensa.



S’adorm. Tornen a entrar Puck i Demetri.

PUCK [Amb la veu de Lisandre].—Ha, ha, covard! Què? Que no véns?

DEMETRI.—Espera’m, si ets valent! Ja sé que corres

al meu davant i canvies de lloc.

No ets capaç d’aturar-te ni mirar-me a la cara.

On t’has ficat?

PUCK [Amb la veu de Lisandre].—Em tens aquí. Ja pots venir.

DEMETRI.—T’estàs burlant de mi, i ho pagaràs molt car,

quan et vegi la cara a plena llum.

Vés allà on vulguis. Ara el cansament

m’obliga a ajeure’m, llarg com sóc,

en aquest jaç humit. Quan vingui el dia,

espera que ens trobem!

S’ajeu i s’adorm. Entra Helena.

HELENA.—Oh, nit atroç! Llarga i cansada nit,

escurça’t, porta’m el consol amb la llum d’orient

perquè pugui anar a Atenes i estar lluny d’aquests tres

que detesten la meva companyia.

I el son (que de vegades tanca els ulls del dolor),

que em dugui lluny de mi durant una estoneta.

S’ajeu i s’adorm.

PUCK.—Només tres? Que vingui l’altre.

Dos de cada sumen quatre.

La que falta ja és aquí,

i Cupido és molt mesquí:

sempre es porta malament

perquè dóna a les noies sofriment.

Entra Hèrmia.

HÈRMIA.—Mai tan cansada, mai tan afligida!

Amarada de rou, esparracada

pels esbarzers, no puc ni caminar

ni arrossegar-me. Els peus ja no segueixen

les ordres del desig. Reposaré una estona

fins que sigui de dia. Si aquells dos

han de lluitar, que el cel protegeixi Lisandre.

S’ajeu i s’adorm.

PUCK.—Sobre l’herbei

dormiu tranquils;

jo moc els fils

posant remei,

gentil amant,

als teus ulls tan

embadocats

i enamorats.

Esprem el suc sobre els ulls de Lisandre.



Quan t’hagis despertat,

retrobaràs l’esclat

a la bella mirada d’aquella enamorada

que tenies primer,

i tot anirà bé.

Tal com diu el refrany,

anirà cada ovella

amb la seva parella.

No hi ha d’haver cap dany:

quan t’hagis despertat,

cap mal no haurà passat;

tot serà com era abans

per la joia dels amants,



Surt.





ACTE IV





ESCENA I


El bosc.

Lisandre, Demetri, Helena i Hèrmia estan adormits. Entren Titània i Fondo, Flor de Pèsol, Teranyina, Falena, Gra de Mostassa i altres fades els segueixen. Oberon, invisible, els observa.

TITÀNIA.—Vine i asseu-te en aquest llit de flors,

mentre jo acaricio el teu amable rostre

i poso al teu cap llis roses de mesc

i beso aquestes llargues orelles, amor meu.

FONDO.—On és Flor de Pèsol?

FLOR DE PÈSOL.—Aquí.

FONDO.—Grata’m el cap, Flor de Pèsol. On és monsieur Teranyina?

TERANYINA.—Aquí.

FONDO.—Monsieur Teranyina, agafeu les vostres armes i mateu-me un abellot de flancs vermells que hi ha sobre un card. I, bon monsieur, porteu-me el seu saquet de mel. Però no us hi escarrasseu massa, monsieur, quan ho feu, i, bon monsieur, mireu de no trencar el saquet de mel. No m’agradaria gens de veure-us amarat de mel, signor. On és monsieur Gra de Mostassa?

GRA DE MOSTASSA.—Aquí.

FONDO.—Doneu-me la mà, monsieur Gra de Mostassa. No, no cal que em feu cap reverència, bon monsieur.

GRA DE MOSTASSA.—Què desitgeu?

FONDO.—Res, bon monsieur. Només que ajudeu el cavaller Flor de Pèsol a gratar. Hauré d’anar a cal barber, monsieur, perquè em penso que tinc una quantitat imponent de pèls a la cara, i, com que sóc un ase tan delicat, si els pèls em fan pessigolles, m’he de gratar.

TITÀNIA.—No vols escoltar música, dolç amor meu?

FONDO.—Tinc molt bona orella per la música. El que m’agrada més són els esquellots i els sonalls.

TITÀNIA.—Digue’m, amor, què voldries menjar.

FONDO.—De fet, m’agradaria mastegar una mica de civada seca. Sabeu que tinc unes ganes enormes de menjar-me un bon grapat de fenc? El bon fenc, quan és dolcet, no té rival.

TITÀNIA.—Tinc un follet agosarat que pot anar a buscar el tresor d’un esquirol i portar-te nous tendres.

FONDO.—Jo, la veritat, m’estimaria més un grapat o dos de pèsols secs. Però, si us plau, que ningú dels vostres es molesti, perquè, de sobte, m’ha vingut una impassió de son.

TITÀNIA.—Dorm, amor meu, i jo t’abraçaré. Follets, marxeu, pels quatre vents.

Surten els follets.



Així el dolç xuclamel s’abraça al lligabosc,

ben gentilment, i l’heura femenina

a l’escorça de l’om s’entortolliga.

Com t’estimo! Que boja estic per tu!



S’adormen. Entra Puck.

OBERON [Avançant].—Benvingut, Boncompany, no veus quin espectacle?

Començo a sentir pena de la seva follia.

Fa poc me l’he trobat en aquest bosc,

buscant flors perfumades per aquest pobre ximple.

L’he renyat molt i m’hi he discutit,

perquè ha posat sobre el seu cap pelut

una garlanda de flors fresques i oloroses.

Les gotes de rosada, que fins aquell moment

semblaven perles d’orient brillant

sobre els ulls de les flors, s’han inflat com el plor

a dintre els pètals, com si es lamentessin

de la seva desgràcia. Quan ja n’he tingut prou,

de burles i de renys, ella m’ha demanat

amb paraules suaus que fos pacient,

i jo li he demanat aquell infant

i ella me l’ha donat sense posar-hi traves.

L’ha fet anar a buscar per un follet,

que me l’ha dut a un tenderol

del país de les fades. I ara que tinc el nen,

li vull desfer l’encís que tan horriblement

ha ennuvolat la seva visió.

Ara tu, gentil Puck, treu la disfressa d’ase

del cap d’aquest estúpid atenenc.

Quan es desperti, com els altres,

que vagin tots a Atenes, i que es pensin

que tot el que ha passat aquesta nit

eren només fantasies de somnis.

Però primer alliberaré la reina de les fades.

Tocant-li els ulls.



Sigues com sempre has estat,

veges coses sempre vistes;

la flor de la castedat

és més forta que les tristes

sagetes de Cupido.

I ara, Titània, desperta.

Desperta’t, dolça reina meva!



TITÀNIA.—Oberon meu! Quines coses que he vist!

Em creia enamorada d’un cap d’ase.

OBERON.—Doncs aquí jeu, el teu amor.

TITÀNIA.—Com ha pogut passar?

Oh, com odien els meus ulls aquesta visió.

OBERON.—Silenci, tots! Puck, treu-li aquest cap d’ase.

Demana música, Titània.

A Puck.



Tu fes que tots aquests

dormin com si estiguessin morts.



TITÀNIA.—Música, música, que inciti a somiar!

Comença la música.

PUCK [A Fondo].—Ara, quan et despertis,

mira amb els teus propis ulls beneits.

OBERON.—Música, música!

Dóna’m la mà, dolça reineta meva,

i bressola la terra on jeuen aquests cinc.

Ara tu i jo ja tornem a ser amics;

demà a la mitjanit, ballarem triomfants

a casa de Teseu, el duc, i la beneirem

per la prosperitat eterna. Aquests enamorats

també s’hi casaran, com Teseu, i, plegats,

farem una gran festa.

PUCK.—Rei de les fades, escolteu, veniu aquí,

sento el cant de l’alosa del matí.

OBERON.—Amb trist silenci, reina, anem

rere les ombres de la nit;

ara nosaltres donarem

la volta a aquest món tan petit

molt més de pressa que la lluna.

TITÀNIA.—Anem, senyor, fem-ho tot d’una.

Mentre volem m’explicaràs

per què m’he despertat al ras

després d’un somni massa greu

i amb tants mortals al voltant meu.

Surten. Al toc d’uns corns de caça, entren Teseu, Hipòlita, Egeu i el seguici.

TESEU.—Que un de vosaltres busqui el guardabosc.

Ja hem celebrat les nostres festes,

i, com que ja és de matinada, el meu amor

podrà sentir els lladrucs dels gossos.

Au, deixeu-los anar per la vall de ponent;

deslligueu-los, i tu vés amb el guardabosc.

Un del seguici se’n va.



Quan siguem, bella reina, a dalt de la muntanya,

escoltarem la musical confusió

dels lladrucs i dels ecos d’allà baix.



HIPÒLITA.—Un dia estava amb Hèrcules i Cadmus,

en algun bosc de Creta, caçant óssos

amb gossos espartans. No havia sentit mai

un aldarull tan gran. No solament els boscos

sinó també les fonts, tota la plana,

i fins i tot el cel, semblaven retronar

en un sol crit. Mai no havia sentit

un desacord tan musical, tan dolç i eixordador.

TESEU.—Els meus gossos també són espartans,

de grans barres i clapes de color sorrenc,

amb orelles tan llargues que escombren la rosada;

flexibles de genolls, i amb galamó

com els bous de Tessàlia. Són lents corrent,

però quan lladren van tan afinats

com campanes d’església. Uns crits més musicals

no han estat mai rebuts pels corns de caça

ni a Creta, ni a Tessàlia, ni a Esparta.

Ja ho sentiràs i ho podràs dir.

Però calla! Qui són aquestes nimfes?

EGEU.—Senyor, aquesta que dorm, veig que és la meva filla.

Aquest, Lisandre; aquest, Demetri,

i l’altra, Helena, la filla de Nèdar.

M’estranya molt que siguin tots aquí.

TESEU.—Segur que s’han llevat molt de matí

per observar les festes d’aquest mes de maig,

i que, sabent que nosaltres caçàvem,

han vingut a honorar les nostres cerimònies.

Però, digues, Egeu, no és avui que Hèrmia

ha de donar resposta sobre la seva tria?

EGEU.—Sí, és avui mateix, senyor.

TESEU.—Digueu als caçadors que ens els despertin

amb els seus corns de caça.

Un del seguici surt. Toc de corns. Se senten crits a dintre. Els enamorats es desperten.



Bon dia, amics. Fa dies que ha passat

Sant Valentí. Com és que aquests ocells de bosc

s’aparellen tan tard?



LISANDRE.—Perdó, senyor.

Els enamorats s’agenollen.

TESEU.—Alceu-vos tots, si us plau. Sé que vosaltres dos

sou enemics rivals. Com és possible, doncs,

que al món hi regni aquesta gran concòrdia?

Com pot ser, doncs, que l’odi no tingui gelosia

i us permeti dormir l’un al costat de l’altre

sense sentir l’enemistat?

LISANDRE.—Senyor, us contestaré desconcertat,

mig adormit i mig despert i, tanmateix,

juro que no sé dir com he arribat aquí.

Em sembla que… Voldria dir la veritat…

Ara ho recordo. Sí, ha anat així:

vaig venir aquí amb Hèrmia; teníem el propòsit

d’anar-nos-en d’Atenes per poder,

sense el perill de la llei atenenca…

EGEU.—Prou, prou, senyor! Ja hem sentit prou!

Jo demano la llei, la llei, sobre el seu cap.

S’haurien escapat. Ho haurien fet, Demetri!

Es proposaven enganyar-nos a tots dos.

Ens haurien robat, a tu l’esposa,

i a mi el consentiment que ella es casés amb tu.

DEMETRI.—Senyor, la bella Helena ja m’havia avisat

de la seva fugida i del propòsit

de venir fins al bosc, i jo els vaig seguir amb ràbia;

després la bella Helena, enamorada,

em va seguir a mi. Però, bon senyor meu,

no sé per quin poder (però segur que és un poder)

el meu amor per Hèrmia se m’ha fos

tal com es fon la neu, i ara ja em sembla

com el record d’una joguina inútil

per la qual de petit vaig enfollir.

Tota la fe, tota la sang del cor,

l’objectiu i l’anhel del meu esguard

van dirigits a Helena. És a ella, senyor,

que em vaig prometre abans de veure Hèrmia.

Com si estigués malalt, vaig avorrir aquest aliment;

però ara, guarit, torno al meu gust d’abans.

Ara el desitjo, me l’estimo i me n’enyoro,

i li vull ser fidel per sempre més.

TESEU.—Bonics enamorats, sortosament trobats,

ja ens parlareu més endavant d’aquest assumpte.

Egeu, revocaré la vostra voluntat.

Aquests enamorats es casaran al temple,

com nosaltres. I, com que se’ns fa tard,

deixarem la cacera i ens n’anirem a Atenes,

tots sis, de dos en dos. Farem una gran festa.

Vine, Hipòlita.

Surten Teseu, Hipòlita, Egeu i el seguici.

DEMETRI.—Tot sembla com borrós, poc perfilat,

com aquelles muntanyes allunyades,

confoses entre els núvols.

HÈRMIA.—A mi em sembla que veig totes les coses

amb els ulls separats. Tot ho veig doble.

HELENA.—I jo també. Demetri sembla com una joia

que és meva i que no ho és.

DEMETRI.—Esteu segurs que estem desperts?

Jo diria que encara estem dormint i somiant.

No us ha semblat que el duc era amb nosaltres

i ens ha dit que el seguíssim?

HÈRMIA.—I el meu pare també.

HELENA.—I Hipòlita.

LISANDRE.—I el duc ha dit que anéssim cap al temple.

DEMETRI.—Doncs estem ben desperts. Seguim-los,

i mentrestant expliquem-nos el somni.

Surten tots, menys Fondo.

FONDO [Despertant-se].—Quan em toqui la rèplica, aviseu-me. Em toca dir allò de «Píram il·lustre!». Ei, ei, Pere Codony! Flauta, l’adoba-manxes! Morro, el calderer! Esquifit! Que Déu m’ajudi! Tots han fugit i m’han deixat dormint. He tingut una visió la mar d’estranya. He somiat una cosa que ni tot el talent d’un home no podria explicar. Seria un ase qui volgués anar pel món explicant un somni així. M’ha semblat que era… Ningú no ho podria dir. M’ha semblat que tenia… Però seria una cosa de pallassos voler explicar què tenia. Cap ull humà no ha sentit, ni cap orella humana no ha vist, ni cap mà d’home no ha tastat, ni cap boca no ha concebut, ni cap cor no ha expressat quina mena de somni he tingut. Hauré de dir a en Pere Codony que me’n faci una balada, d’aquest somni. Se’n dirà el somni del Fondo embullat, perquè no té fons. I jo la cantaré al final de l’obra, davant mateix del duc. I potser, perquè tingui més gràcia, la cantaré després de la mort de Tisbe.

Surt.





ESCENA II


Atenes: la casa de Pere Codony.

Entren Codony, Flauta, Morro i Esquifit.

CODONY.—Heu anat a preguntar a can Fondo? Encara no hi havia arribat?

ESQUIFIT.—No en saben res de res. Se’l deuen haver endut els esperits.

FLAUTA.—Doncs, si no apareix, adéu-siau comèdia. No ens en sortirem, oi que no?

CODONY.—Serà impossible. En tot Atenes no hi ha ningú com ell per fer el paper de Píram.

FLAUTA.—No, no; és el que hi té més traça de tota la ciutat d’Atenes.

CODONY.—Sí, i a més a més és el que té el físic millor, i té una veu que és d’un turment autèntic.

FLAUTA.—Deus voler dir d’un «talent» autèntic. Un «turment», Déu ens perdoni, no és gaire res de bo.

Entra Ajustat.

AJUSTAT.—Mestres, el duc ja torna del temple, i s’han casat dos o tres nois i noies més. Si poguéssim representar l’obra, quedaríem com uns homes.

FLAUTA.—Ai, estimat company Fondo! Així ha perdut una pensió de sis penics al dia per tota la seva vida! No li hauria pas sortit per menys de sis penics al dia! Que em pengin, si el duc no li hagués donat sis penics al dia per fer de Píram! S’ho hauria ben merescut. O sis penics al dia per un Píram, o res!

Entra Fondo.

FONDO.—On són aquests xicots? On són aquestes vides meves?

CODONY.—Fondo! Ah, quin dia més grandiós! Quina hora més feliç!

FONDO.—Mestres, us he de dir unes coses estranyíssimes. Però no em digueu quines, perquè, si us les digués, passaria per ser l’atenenc més mentider de tots. Us ho explicaré tot, tal i com ha passat.

CODONY.—Som tot orelles, Fondo.

FONDO.—Sobre mi, no hi ha res a dir. Tot el que us diré és que el duc ja ha dinat. Au, aneu a vestir-vos; poseu-vos uns cordills ben forts a les barbes postisses, cordons nous a les sabates i trobem-nos a palau. Tothom haurà de repassar el seu paper, perquè, per dir-ho en poques paraules, ens han acceptat la comèdia. Passi el que passi, els vestits de Tisbe han d’estar ben nets, i el que faci de Lleó, que no es netegi ni es talli les ungles, perquè s’han d’assemblar a les urpes del lleó. I, estimats actors, no mengeu cebes ni alls, perquè hem de deixar anar un alè ben dolç. Així diran que ha estat una bona comèdia. Au, vinga: prou paraules. Endavant i en marxa!

Surten.





ACTE IV





ESCENA I


Atenes: el palau de Teseu.

Entren Teseu, Hipòlita, Filostrat, nobles i criats.

HIPÒLITA.—És molt estrany, Teseu, això que expliquen

aquests enamorats.

TESEU.—És més estrany que cert.

Jo mai no em podré creure aquestes faules

ni aquests contes de fades. Enamorats i folls

tenen un cap tan ple d’efervescències

i fantasies tan formades, que perceben molt més

del que la freda raó pot concebre.

Tant el llunàtic com l’enamorat com el poeta

són imaginatius del tot. L’un veu molts més dimonis

dels que hi ha en tot l’infern, i aquest és el llunàtic.

L’enamorat, amb un deliri igual,

s’imagina que veu la bellesa d’Helena

en una cara egípcia.[17] I l’esguard del poeta,

en un transport inspirat i frenètic,

va del cel a la terra i de la terra al cel

i, mentre el seu imaginar va donant forma

a tots uns elements inexistents,

la seva ploma en fa figures, i, a l’aeri no-res,

li sap donar una residència i un nom.

Si la imaginació té força suficient,

sap fer unes trampes tals que, quan percep

una alegria, en sap concebre el portador.

O, quan, de nit, li sobrevé un temor,

sap convertir una mata en una fera.

HIPÒLITA.—Però tota la història que han contat

d’aquesta nit, i encara més: la transfiguració

dels seus sentits és un testimoni millor

que no pas les imatges d’alguna fantasia;

tot plegat sembla prendre una gran consistència,

per més que ens sembli estrany i que ens deixi astorats.

Entren Lisandre, Demetri, Hèrmia i Helena.

TESEU.—Mira: els enamorats, satisfets i contents!

Que l’alegria, amics, i bons dies d’amor

us acompanyin sempre!

LISANDRE.—Més que a nosaltres,

que acompanyin els vostres reials passos,

la vostra taula i també el vostre llit.

TESEU.—I bé, doncs, quines mascarades, quines danses

tindrem per fer passar aquest segle

de tedioses hores entre la sobretaula

i el moment d’anar al llit? On és l’encarregat

de l’espectacle? Què ens ha preparat?

No hi cap obra per apaivagar

la tortura d’aquest moment d’espera?

Feu venir Filostrat.

FILOSTRAT.—Aquí em teniu, Teseu.

TESEU.—Quina serà la diversió d’aquesta nit?

Quina obra? Quin concert? Com podem

fer passar més de pressa aquestes lentes hores

sense cap diversió?

FILOSTRAT.—Aquest és el programa

de tot el que tenim a punt. Trieu

el que més us agradi, Majestat.

Li dóna un programa.

TESEU.—A veure: La batalla dels centaures,

que ens cantarà un castrat d’Atenes

acompanyat a l’arpa. No, això no.

Ja li ho vaig explicar, al meu amor,

com a lloança d’Hèrcules, el meu parent.

La disbauxa bestial de les bacants borratxes

esquinçant furioses el cantador de Tràcia.

És una vella història; la van representar

quan vaig tornar com a conqueridor de Tebes.

Les nou muses plorant la mort de la cultura,

que ha tingut lloc fa poc per falta d’aliment.

Això deu ser una sàtira terrible

que no s’adiu amb un festí de noces.

Breu i ensopida escena dels amors

del jove Píram i la seva Tisbe,

una comèdia molt tràgica;

Comèdia i tragèdia? Breu i ensopida?

Això és un gel calent, és una neu

prodigiosa i estranya. Com podrem

concordar aquestes discordances?

FILOSTRAT.—És una obra, senyor, que deu tenir

més o menys deu paraules. És tan breu

com no n’he vist mai cap; però, senyor,

li sobren deu paraules de llargada;

per això és ensopida, perquè en tota l’obra

no hi ha ni una paraula adequada al context,

ni un actor en el seu lloc. I tràgica, senyor,

segur que ho és, perquè Píram es mata.

Us he de confessar que, mentre l’assajaven,

em van caure les llàgrimes; mai un bon tip de riure

me n’ha fet caure tantes d’alegria.

TESEU.—Qui són els que la representen?

FILOSTRAT.—Operaris d’un obrador d’Atenes,

que mai no havien fet treballar el cap.

Ara han forçat els seus cervells florits

amb aquesta obra per les vostres noces.

TESEU.—Doncs els escoltarem.

FILOSTRAT.—Noble senyor,

no fa per vós. Jo, que l’he vist,

us dic que no hi ha res que valgui res,

llevat que sapigueu trobar divertiment

en esforços així, penosos fins al màxim,

i duts a terme gairebé amb dolor

per fer-vos un servei.

TESEU.—Doncs vegem aquesta obra.

Perquè mai res no pot semblar sense sentit,

si ho ha inspirat la bona fe i la senzillesa.

Porteu-me’ls cap aquí. Preneu seient, senyores.

Surt Filostrat.

HIPÒLITA.—No m’agrada de veure uns pobres homes

esforçant-se en extrem, ni tampoc que el servei

s’hagi de dur a terme amb sofriment.

TESEU.—Mira, amor meu: no veuràs res de tot això.

HIPÒLITA.—Però si ha dit que no tenien gràcia!

TESEU.—Doncs, si no en tenen, en tindrem nosaltres,

ja que per poca cosa els donarem les gràcies.

El nostre joc serà agafar-nos amb respecte

el que no facin bé; quan fallen els esforços,

la cortesia ha de saber donar valor

a les intencions, més que no pas al mèrit.

Sovint homes ben savis s’havien proposat

de saludar-me amb benvingudes preparades,

i els he vist tremolar, tornar-se pàl·lids,

fer pauses llargues al mig d’una frase,

entrebancar-se amb les paraules

que havien assajat, plens de temor,

per finalment quedar-se muts

sense acabar el discurs de benvinguda.

Creu-me, estimada: jo, en aquest silenci,

sabia veure-hi una benvinguda cordial.

I en la modèstia del seu respecte,

ple de temors, podia veure-hi

més que no pas en les llengües garoleres

de l’entremaliada i atrevida eloqüència.

L’afecte, doncs, i la simplicitat

amb la llengua travada diuen més

quan menys paraules diuen.

Torna a entrar Filostrat.

FILOSTRAT.—Si plau a Vostra Altesa, el Pròleg ja està a punt.

TESEU.—Doncs que vingui.

Toc de trompetes. Entra Codony fent de Pròleg.

PRÒLEG[18].—Si us avorrim, ho fem perquè volem

que no us penseu que us venim a avorrir

només per poca traça. Ens presentem,

i això ja és el principi de la fi.

Preneu-vos-ho com cal. Inútilment

no hem pas vingut. Per destorbar a tothom,

no som aquí. Per fer a tothom content,

tots els actors tenim a punt l’aplom.

Pel que ells us mostraran, perfectament

sabreu què passa, i quin és l’argument.

TESEU.—Aquest xicot no fa cap cas de la puntuació.

LISANDRE.—Ha recitat el pròleg com un poltre salvatge. No sap on s’han de fer les pauses. Una bona lliçó, senyor: no n’hi ha prou de parlar; a més a més s’ha de parlar bé.

HIPÒLITA.—De fet ha interpretat el Pròleg com un nen que, quan toca la flauta, li surt el so però se li escapa el ritme.

TESEU.—Ha fet un discurs que semblava una cadena embullada. No s’ha fet malbé res; però tot ha quedat molt embolicat. A qui li toca sortir, ara?

Entren, precedits d’un so de trompeta, Píram, Tisbe, la Paret, el Clar de Lluna i el Lleó.

PRÒLEG.—Senyors, potser us estranyareu d’això;

però la veritat ho aclarirà.

Aquest és Píram (això ja està clar),

i aquesta dama és Tisbe (de debò)!

El del guix i la pedra, és la Paret,

la vil separadora dels amants;

per una escletxa estaven exultants

de parlar-se. (En tenien tot el dret).

El de la mata, el gos i el fanal fa

de Clar de Lluna. Els dos amants, de nit

a la tomba de Ninus, amb neguit

anaven d’amagat a festejar.

La bèstia feroç, dita Lleó,

va espantar Tisbe, o millor dit:

va espaordir-la, la primera nit,

i ella va perdre el xal, fugint de por.

I el Lleó, amb una boca sangonosa,

l’hi va tacar. Píram, el ben plantat,

el va trobar tot tacat i estripat

i es va clavar l’espasa esgarrifosa

al mig del pit, on la sang li bullia.

Tisbe, que estava rere un esbarzer,

es va clavar l’espasa, ella també,

i va morir. La resta, us la diria,

però Lleó, Lluna, Paret i Amants

—com si estigués passant—

us ho aniran representant.

Surten el Pròleg, Píram, Tisbe, el Lleó i el Clar de Lluna.

TESEU.—A veure si el lleó també parlarà.

DEMETRI.—No seria estrany, senyor; si tots aquests ases parlen,

per qui no ha de parlar un lleó?

PARET.—Mireu: jo que sóc Morro, el calderer,

faig de Paret, perquè és el meu paper.

I en aquesta paret (oh meravella!)

hi ha una esquerda, un forat o una clivella,

per on Píram i Tisbe, enamorats,

xiuxiuegen sovint, ben amagats.

Que jo faig de Paret, ben clarament

ho demostren la pedra i el ciment.

I d’aquesta clivella als dos costats

xiuxiuegen els dos enamorats.

TESEU.—Poden parlar millor la pedra i el ciment?

DEMETRI.—Mai no havia sentit un envà parlant tan en va, senyor.

Entra Píram.

TESEU.—Píram s’acosta a la paret. Silenci!

PÍRAM.—Oh, nit ombrívola, nit ennegrida!

Oh, nit que sempre véns quan no hi ha dia!

Oh, vil paret, que em vols llevar la vida!

Oh, nit, oh, nit, ai, ai, sense alegria!

Potser la meva Tisbe no vindrà.

I tu, paret, oh paret benaurada,

que els nostres cors has volgut separar!

Tu, paret dolça, dolça i benaurada,

al meu esguard l’esquerda has de mostrar.

La Paret obre els dits.



Mercès, gentil paret. Que Júpiter t’empari!

Però, què veig? No veig cap Tisbe, no!

Oh, vil paret, que em fas venir un desvari!

Maleïda paret, que ara em fas de presó!



TESEU.—Em sembla que la paret hauria de tornar-li les malediccions, per poc sensible que fos.

PÍRAM.—No, senyor; de veres que no ho hauria de fer. «Que ara em fas de presó» és la cua de la rèplica de Tisbe. Ara ella entra i jo l’he d’espiar per darrere la paret. Ja veureu que passa exactament com us he dit.

Entra Tisbe.

TISBE.—Sovint has escoltat, paret, els meus laments

per separar-me del meu Píram. No debades

molt sovint han besat els meus llavis ardents

les teves pedres amb ciment lligades.

PÍRAM.—Veig una veu! Me n’aniré al forat

a veure si, del rostre, en puc sentir l’esclat.

Tisbe!

TISBE.—Amor, em sembla molt que tu ets el meu amor!

PÍRAM.—Pensa el que vulguis, però sóc el teu amor.

Jo, com Lisandre, et vull ser ben fidel.

TISBE.—Jo, fins que els fats em portin cap al cel,

ho seré com Helena.

PÍRAM.—Ni Xàfal a la seva Pòcrita.[19]

TISBE.—Doncs jo també, com Xàfal a la seva Pòcrita.

PÍRAM.—Ah, besa’m pel forat d’aquest mur malaurat.

TISBE.—Els teus llavis, no els trobo. Només trobo el forat.

PÍRAM.—Ens veurem a la tomba de Ninus de seguida?

TISBE.—Immediatament hi vaig, per la mort o la vida.

Surten Píram i Tisbe.

PARET.—Jo, la Paret, ja he fet tot el paper.

Com que ja estic, me’n vaig. Que us vagi bé!

TESEU.—Ara la lluna s’haurà de posar entremig dels dos enamorats.

DEMETRI.—No hi ha cap més remei, senyor, quan les parets tenen orelles.

HIPÒLITA.—És l’obra més poca-solta que he sentit mai.

TESEU.—Fins i tot els que ho fan més bé són com ombres. Els pitjors, doncs, no poden ser pitjors, si la nostra imaginació no hi posa remei.

HIPÒLITA.—Doncs ha de ser la teva imaginació, no pas la d’ells.

TESEU.—Si no els imagines pitjor que ells a si mateixos, poden passar per excel·lents. Aquí tenim un parell de bèsties nobles: un home i un lleó.

Entren el Lleó i el Clar de Lluna.

LLEÓ.—Dames, a qui tremola el cor de por

quan un ratolinet corre per terra,

potser tremolareu, quan el lleó

sentiu rugir ben fort amb crits de guerra.

Sapigueu, doncs, que jo sóc Ajustat,

l’ebenista, cobert amb pell de fera,

no sóc pas un lleó de veritat;

que fins i tot és falsa la crinera.

TESEU.—Una bèstia ben gentil, i de consciència molt recta.

DEMETRI.—És una fera que ens posa fora de perill, senyor.

LISANDRE.—Un lleó amb el valor d’una guilla.

TESEU.—És cert, i s’assembla a una oca, de tanta prudència que té.

DEMETRI.—No, senyor, no; perquè el valor no se li endú la prudència, mentre que les guilles sempre s’enduen les oques.

TESEU.—És la prudència, que se li endú el coratge. D’això, n’estic segur, perquè les oques no s’enduen mai les guilles. Però està bé: deixem estar la seva prudència, i escoltem el Clar de Lluna.

LLUNA.—El fanal representa les banyes de la lluna…

DEMETRI.—Hauria de portar les banyes al cap.

TESEU.—És lluna plena i té les banyes amagades a dins del seu cercle.

LLUNA.—El fanal representa les banyes de la lluna;

i jo mateix sóc l’Home de la Lluna.

TESEU.—Aquesta és la pitjor equivocació que han fet. L’home hauria d’estar dins del fanal. O, si no, com pot ser l’Home de la Lluna?

DEMETRI.—No s’hi atreveix, perquè hi ha l’espelma. Veieu com crema?

HIPÒLITA.—N’estic ben tipa, d’aquesta lluna. M’agradaria que canviés.

TESEU.—Per la poca llum que fa sembla que és una lluna decreixent. Però, ni que sigui per cortesia i altres raons, haurem d’esperar tota la fase.

LISANDRE.—Endavant, Lluna!

LLUNA.—Tot el que us he de dir és que el fanal és la lluna, que jo sóc l’Home de la Lluna, que la mata és la meva mata, i que el gos és el meu gos.

DEMETRI.—Doncs tot plegat hauria d’estar a dins el fanal, perquè tot això està dins de la lluna. Però callem, que s’acosta Tisbe.

Torna a entrar Tisbe.

TISBE.—Aquesta és la tomba de Ninus.

On és el meu amor?

LLEÓ [Rugint].—Grrr!

Tisbe fuig corrent.

DEMETRI.—Bon bruel, Lleó!

TESEU.—Bona correguda, Tisbe!

HIPÒLITA.—Bona brillantor, Lluna! De veres que la lluna brilla amb molta gràcia.

El Lleó estripa el xal de Tisbe i surt.

TESEU.—Bon mossec, lleó!

Torna a entrar Píram.

DEMETRI.—I després arriba Píram.

LISANDRE.—Per això ha fugit, el lleó.

PÍRAM.—Dolça lluna, mercès pels teus raigs de sol;

gràcies lluna, perquè brilles ara.

Pels teus raigs reflectits al rierol

podré veure de Tisbe la mirada.

Però espera! Oh, dolor!

Mireu el cavaller!

Quina pena li ve!

Quina desgràcia, senyor!

Ulls, ho veieu? No sé com ha pogut passar.

Rateta meva! Ai, estimada!

És el teu xal, tacat de sang i malvestat!

Veniu, terribles fúries, veniu!

Oh, fats! Veniu, veniu!

Talleu nervis i venes;

Aixafeu, esclafeu, assassineu!

TESEU.—Tanta tristesa i la mort d’una persona estimada ja serien suficients per fer-nos posar cara de dolor.

HIPÒLITA.—Maleïu-me el cor; però aquest home em fa pena.

PÍRAM.—Per què, naturalesa, vas crear lleons?

Un vil lleó ha destruït la meva estimada,

que és… No, no: que era la més bonica dama

que va plaure, va veure, va viure i va commoure.

Llàgrimes, confoneu-me!

Surt, espasa, i fereix

el mugronet de Píram;

sí, sí: el mugró esquerre,

on el cor fa la guerra.

Es clava l’espasa.



Així, ja em moro: així, així, així!

Ja sóc mort, mort,

l’ànima se me’n va!

Ja tinc l’ànima al cel, al cel!

Lluna, perd el teu esclat!

Lluna, vés-te’n aviat!



Surt la Lluna.



I ara moro, moro, moro, moro!



DEMETRI.—Diu «moro»; però és un moro pàl·lid de terror.

LISANDRE.—És menys que un moro, perquè és mort. I un mort no és res.

TESEU.—Amb l’ajuda d’un metge encara bramaria com un moro.

HIPÒLITA.—Com pot ser que la Lluna ja se n’hagi anat, si encara ha de venir Tisbe i l’ha de trobar mort?

Torna a entrar Tisbe.

TESEU.—Ja el trobarà amb la llum de les estrelles. Aquí la tenim. El seu dolor posarà fi a la comèdia.

HIPÒLITA.—Espero que no sigui una fi gaire llarga, tractant-se d’un Píram així. Espero que sigui una fi breu.

DEMETRI.—Un bri d’herba decantaria la balança si els haguéssim de pesar tots dos per veure quin és millor. Ell, com a home, que Déu ens en deslliuri! I ella, com a dona, que Déu ens en protegeixi!

LISANDRE.—Ja se l’ha mirat amb aquests ulls tan tristos.

DEMETRI.—I ara dirà…

TISBE.—Adormit, amor?

Ets mort, colomet meu?

Ah, Píram, alçat!

Parla, parla! Que ets mut?

És mort, és mort! La tomba

li haurà de tapar els ulls.

Aquests llavis de lliri,

aquest nas de cirera,

i aquestes galtes de prímules grogues,

se n’han anat, se n’han anat.

Enamorats, ploreu!

Tenia els ulls verds com la gespa.

Que s’acostin a mi

les Tres Germanes,[20]

amb les mans tan blanques com la llet.

Que es banyin en la sang,

ja que heu tallat el fil

de seda de la seva vida.

Llengua, ni una paraula:

vine, fidel espasa,

vine, tall, a tenyir

de vermell el meu pit.

Adéu-siau, amics, així mor Tisbe.

Adéu, adéu, adéu!

TESEU.—El Clar de Lluna i el Lleó s’han quedat per enterrar els morts.

DEMETRI.—Sí, i la Paret també.

LLEÓ.—No; us asseguro que la paret que separava la casa dels amants ha caigut a terra. Us agradaria de veure l’Epíleg o us estimaríeu més d’escoltar una dansa popular ballada per dos de la companyia?

TESEU.—Res d’epílegs, si us plau! La vostra comèdia no necessita cap excusa. No cal excusar res, perquè, com que els personatges han mort, ja no queda ningú per pagar els plats trencats. Redéu, si l’autor que ha escrit això hagués fet de Píram i s’hagués penjat amb la lligacama de Tisbe, hauria estat una tragèdia preciosa. De fet ja ho és, i ha estat representada d’una manera molt notable. Però, vinga aquesta dansa popular, i deixeu l’Epíleg en pau.

Dos actors ballen la dansa.



La llengua fèrria ens ha dit que és mitjanit.

Enamorats, tots a dormir, que és l’hora de les fades.

Em sembla que demà tothom farà una matinada

tan llarga com les hores que hem vetllat avui.

Aquesta funció, realment tosca, ens ha deixat passar

lleugerament el caminar pesant d’aquesta nit.

A dormir, bons amics. Durant dues setmanes

celebrarem aquesta gran solemnitat

amb entreteniments nocturns i tota mena d’alegries.



Surten. Entra Puck amb una escombra.

PUCK.—Heus aquí l’hora oportuna,

quan brama el lleó afamat,

mentre el llop lladra a la lluna

i el pagès ronca cansat.

Heus aquí la llum difusa

i el mussol, que, xisclant fort,

dóna al malalt una excusa

per imaginar la mort.

Heus aquí que, al cementiri,

els sepulcres condolits

obren la boca amb deliri

per lliurar els seus esperits.

Nosaltres, follets i fades,

que amb Hècate anem fugint

del sol, seguint les petjades

de la fosca, per instint,

heus aquí que fem gatzara;

ni una rata no ens farà

cap destorb. I, ara per ara,

jo m’he avançat a escombrar.

Entren Oberon i Titània amb tot el seu seguici.

OBERON.—Feu claror a tota la casa,

al voltant del foc somort;

i que els follets i les fades

saltin lleugers i d’acord.

Balleu tots alegrement

i canteu conjuntament.

TITÀNIA.—Primer assageu la cançó,

una nota per paraula;

feu un cercle ben rodó

tots al voltant de la taula.

Oberon es posa al davant, les fades canten i ballen.

OBERON.—Follets i fades, fins al trenc del dia,

aneu per tot aquest casal.

Nosaltres anirem al tàlem nupcial

a beneir la seva companyia.

Els fills que hi siguin engendrats,

per sempre més seran afortunats.

I aquestes tres parelles estimades

es mantindran fidels. Així ho volen les fades.

Tindran uns fills perfectes,

cap dels seus cossos no tindrà defectes:

cap llavifès, cap piga, cap raresa

de les que dóna la naturalesa,

no enlletgiran la pell dels seus infants.

Que mulli tota fada

aquest casal amb la rosada,

i a cada cambra del palau

feu-hi regnar la dolça pau.

I el duc, que en té la senyoria,

que sigui beneït en aquest dia.

Ara marxem, volem, fem via,

i demà ens trobarem a trenc de dia.

Surten tots menys Puck.

PUCK.—Ombres[21] com som, si us hem ofès

hi posareu remei com res,

pensant que us heu endormiscat

quan l’irreal us ha sobtat,

que tot aquest assumpte inútil

no ha estat sinó un somni inconsútil.

No em renyeu gaire, bona gent;

si ens perdoneu, serà excel·lent.

Amb una sort no ben guanyada,

per escapar d’una xiulada,

us dic, tan cert com jo sóc Puck,

que esmolarem el nostre lluc;

si no, digueu-me mentider.

Bona nit, doncs, que us vagi bé.

Concediu-me les mans, amics,

i Puck, si pot, us forà rics.

Surt.

FI





WILLIAM SHAKESPEARE (Stratford-upon-Avon, Anglaterra 1564 - 1616). És considerat l’escriptor anglès més important de tots els temps i el millor escriptor de la literatura universal. Dramaturg i poeta, les seves obres teatrals es representen avui dia en els cinc continents. Els trets que més es valoren de la seva obra són el poder de commoure’ns, la capacitat de crear un ampli ventall de personatges d’una gran profunditat psicològica, l’habilitat de caracteritzar els personatges mitjançant un llenguatge variat i riquíssim i la modernitat amb què són tractats alguns temes universals com ara l’amor, la gelosia, el poder, l’ambició o la mort.

Les seves obres teatrals són mundialment conegudes, tant si són obres dramàtiques com Romeu i Julieta (1597), Hamlet (1603), El rei Lear (1606), Otel·lo (1622), Macbeth (1623) o Juli Cèsar (1623), com si es tracta de comèdies com ara El somni d’una nit d’estiu (1595), El mercader de Venècia (1600) o Molt soroll per a res (1600). Autor també de poesia i sonets, les seves obres s’han representat milers de vegades i han estat portades al cinema nombroses ocasions.





Notes


[1] Lisandre tracta Demetri de llunàtic emprant dos adjectius (inconstant i tacat) que s’aplicaven correntment a la lluna. [Torna]



[2] En temps de Shakespeare, era costum celebrar l’arribada del primer de maig amb una festa. [Torna]



[3] Dido era la reina llegendària de Cartago, i el fals troià era Eneas. Com ena explica Virgili a l’Eneida, Dido es va suïcidar llançant-se a les flames quan el seu gran amor, Eneas, va abandonar-la. [Torna]



[4] Fondo s’equivoca sovint en el sentit de les paraules que utilitza. Aquí, quan diu tots en general, vol dir ‘en particular, individualment’. [Torna]



[5] Al·lusió a la calvície causada per la sífilis, que, a l’Anglaterra de l’època, era coneguda com «el mal francès». [Torna]



[6] Corí és el nom que se solia donar a un pastor enamorar; Fíl·lida és la seva enamorada. [Torna]



[7] Eglè, Ariadna i Antíope són noms d’enamorades de Teseu que Shakespeare devia treure de Plutarc. A l’època, la història de Teseu, Ariadna, el minotaure i el laberint era coneguda de tothom que hagués anat a escola. [Torna]



[8] Helena fa referència a un episodi de la mitologia en què, per escapar-se de la persecució d’Apol·lo, Dafne es va convertir en un llorer. El Grifó era un monstre fabulós amb el cos d’un lleó i el cap i les ales d’una àguila. [Torna]



[9] Tradicionalment, l’Home de la Lluna es representava amb una branca de bardissa, un fanalet i a vegades amb un gos al seu costat. [Torna]



[10] A l’època, hi havia el costum de posar-se teranyines a les ferides per fer estroncar la sang. [Torna]



[11] En temps de Shakespeare hi havia una creença popular segons la qual cada sospir representava la pèrdua d’una gota de sang. [Torna]



[12] El Taurus és una muntanya de Turquia. [Torna]



[13] Demetri s’adreça a Hèrmia dient-li etíop en al·lusió a la seva pell fosca. [Torna]



[14] L’Aqueró era un dels quatre rius de l’Hades. [Torna]



[15] Els dracs alats fan referència a Hècate, deessa de la nit que conduïa carro estirat per tres dracs. [Torna]



[16] Els enterrats sota l’aigua eren els que s’havien suïcidat negant-se en llac o riu. D’altra banda, als suïcides, sovint se’ls enterrava a les cruïlles. [Torna]



[17] Cara egípcia, en aquest context, té el sentit de ‘cara gitana’. [Torna]



[18] Tot el discurs del Pròleg es basa en l’ambigüitat del sentit, segons es llegeixi fent les pauses a les fronteres sintàctiques o a les mètriques. [Torna]



[19] Fondo, com té per costum, canvia els noms de les coses sense adonar-se’n. Xàfal i Pòcrita són deformacions de Cèfal i Procris, una llegendària i tràgica parella d’enamorats que apareix a les Metamorfosis d’Ovidi. [Torna]



[20] La Tres Germanes és una al·lusió a la Germana del Fat, al destí. [Torna]



[21] Puck usa ombres en el sentit de ‘personatges irreals’, ‘actors’. [Torna]





