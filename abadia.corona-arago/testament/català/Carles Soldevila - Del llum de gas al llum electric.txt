Del llum de gas al llum elèctric, publicat per primera vegada l’any 1951, es va reeditar amb el seu apèndix fotogràfic i un capítol inèdit que havia estat suprimit pel mateix autor en la primera edició per motius extraliteraris i que havia quedat als arxius familiars durant més de mig segle. Al llarg d’aquestes memòries, Carles Soldevila ressegueix els seus orígens familiars, parla de la seva educació al Liceo Políglota i evoca les seves primeres lectures. Descriu des d’una òptica personal moments històrics com el canvi de segle o la Setmana Tràgica. Com Pla, Sagarra o Gaziel, fa un retrat impagable de la universitat que li va tocar viure com a estudiant. Sempre evitant la temptació de novel·lar els records, equilibrant en tot moment l’efusió lírica amb el rigor documental, fa una crònica dels inicis de la Mancomunitat i de les coneixences que hi va fer, des de Prat de la Riba fins a Eugeni d’Ors.

Les memòries de Carles Soldevila mereixen un lloc d’honor al costat dels grans textos memorialístics de Pla, Sagarra o Gaziel, i conformen una vegada més que la prosa autobiogràfica ha donat les millors obres de la literatura catalana del segle XX. Soldevila cedeix, tal com diu ell mateix, a «la fal·lera de recollir records d’infància i de joventut», conscient del perill d’aquesta mena d’exercicis però convençut també que l’art és «l’únic recipient capaç de retenir les fluïdes essències de la vida».





Carles Soldevila





Del llum de gas al llum elèctric


Memòries d’infància i joventut



ePUB v2.0

PerDut 21.09.13





Títol original: Del llum de gas al llum elèctric

Carles Soldevila, 1951

Edició digital: PerDut (v1.0)

Segona edició: Epubqüest (v2.0)

ePUBCat base r1.3





Charme profond, magique, dont nous grise dans le pressent le passé restauré.



CHARLES BAUDELAIRE





PRÒLEG


Ningú que conegui Del llum de gas al llum elèctric pot estranyar-se de saber que Carles Soldevila era un lector assidu de biografies i llibres de records, i que en més d’una ocasió li va vagar d’exercir de fervorós apologista del conreu en català d’aquestes modalitats. Rendit a l’enginy de la tradició epistolar francesa del XVIII, amatent a la revifada i evolució del biografisme empeses per André Maurois, Emil Ludwig, Stefan Zweig o Lytton Strachey a les acaballes dels anys vint, coneixedor d’una àmplia gamma de dietaris, memòries i autobiografies, havia lamentat la desatenció d’aquests gèneres a casa nostra. Se’n dolia ja en els articles d’abans de la guerra, perquè veia en el buit una anomalia més de l’esquàlid sistema literari del país, i perquè la insuficiència delatava —segons ell— un artificiós sentit del pudor, que no beneficiava gens ni la cultura ni l’ètica civil: «Col·lectivament», afirmava el 1923, «no hem arribat a comprendre que la vida privada dels homes que passen un cert nivell moral es fa de domini públic com les seves obres».

D’altra banda, l’escriptura de Soldevila in extenso és farcida d’al·lusions de caire vivencial: l’anècdota concreta, el record privat, l’experiència de primera mà, van emergir sense subterfugis en les col·laboracions periodístiques de l’autor, bé per salpebrar el comentari d’actualitat, bé per esplaiar-se en l’evocació suscitada per la carambola mnemònica d’una notícia qualsevol. El record del sever professor de matemàtiques del Liceo Políglota que trobem en un dels primers capítols d’aquestes memòries té, per exemple, un nítid precedent en un Full de dietari de 1922, centrat en la intimidadora figura d’aquell mestre. Més enllà, però, de les columnes diarístiques, proclius —ni que sigui com a estratègia retòrica— a la confidència esporàdica, el furt de la vivència personal va aparèixer també, de forma més el·líptica, en les ficcions de Soldevila: l’episodi de la proclamació de la República a la plaça Sant Jaume de la novel·la Valentina (1933), o algunes de les ambientacions parisenques descrites a Bob és a París (1952) tenen correspondència directa i documentable amb la biografia de l’autor. No crec que Josep Pla es referís sols a aquest aiguabarreig de faules i fets en l’obra del col·lega quan, amb motiu de l’edició de Del llum de gas al llum elèctric, sostenia la inexorabilitat que «Soldevila, autor de novelas» acabés per explicar-nos els records. Novel·la i memorialisme —reblava— «son cosas que parecen darse la mano». Suposicions al marge, Pla l’encertava en posar els dos gèneres de costat perquè el que implícitament se’n podia desprendre era que l’interès i la gràcia d’aquella prosa memorialística emanaven del tremp novel·lístic de l’autor.

Cal admetre que la vindicació regular de la literatura autobiogràfica, sostinguda encara el 1951 en alguna de les ressenyes que publicava al Diario de Barcelona, i els procediments creatius de Soldevila abonaven i fins propiciaven l’elaboració d’unes memòries; tanmateix el joc especulatiu sobre les motivacions —diguem-ne intel·lectuals— es matisa davant els requeriments emocionals que la guerra civil i l’exili desvetllaren en l’escriptor, i que foren el percussor definitiu de la recuperació del temps viscut: els apunts mecanografiats de la presentació que ell mateix va fer del llibre a Sitges l’any 1952, i que resten al fons Carles Soldevila de l’Arxiu Nacional de Catalunya, daten l’inici de la redacció el 1937, «lejos de nuestra patria y en lo fuerte de una crisis espiritual profunda». No és insòlit i no costa d’entendre que el trauma de l’emigració forçada, la pertorbadora ruptura amb un context, un país i un públic que donaven sentit a la seva feina, provoquessin el replegament i l’autoexamen. Val a dir, però, que la reacció soldeviliana no va tenir només les característiques d’un refugi compensatori davant l’horror i el desconcert. Fa tot l’efecte que les primeres ratlles que el literat va produir en aquesta direcció tenien el propòsit d’erigir-se, si no en una defensa pública de les seves actituds, en una exposició franca dels seus punts de vista. Soldevila sabia que la negativa a tornar a casa i a comprometre’s amb un dels bàndols era obertament censurada per alguns i incompresa per la majoria. Fins i tot per aquells que li eren més afectes. Hi ha una carta adreçada al seu germà Ferran, amb data del 24 d’abril de 1937, que resumeix la clara percepció que l’escriptor tenia de l’incòmode destret en què es trobava: «Sabia perfectament l’existència de l’ambient que em descrius —primer, perquè l’havia respirat personalment durant el meu últim viatge; segon perquè veig sovint amics que van i vénen; tercer, perquè encara em queda imaginació per preveure les reaccions col·lectives.

»Però has de pensar que la mateixa carta que tu m’escrius invitant-me a imitar-te, jo podria adreçar-te-la, mutatis mutandi, per invitar-te a què m’imitessis a mi. Comprens?

»No menyspreo pas aquests corrents d’opinió, però quan veig fins a quin punt són relatius, com depenen de la residència i del clima, no crec que sigui bo de subjectar-s’hi. Per a mi, ni bo, ni possible! Perquè, vejam, a qui faig cas, als que poden acusar-me iradament de deserció o als que poden acusar-me patèticament de complicitat?

»El que ocorre —i el meu únic avantatge filosòfic és d’estar en condicions d’adornar-me’n— és que enmig del caos no pot quedar bé ningú, absolutament ningú.

»El desenllaç final de la tragèdia —final que veig llunyà i tèrbol— podrà deixar en millor postura als qui han jugat aquesta carta, o als que han jugat l’altra, o als que han fet el possible per no jugar-ne cap. Però això, molt decisiu en el terreny pragmàtic, no ho és en el terreny de la consciència. L’èxit no és una prova de rectitud».

El silenci de Soldevila podia passar per inhibició, però no era el producte de la pusil·lanimitat. És oportú retreure, al fil d’aquestes consideracions, una altra carta de l’escriptor. Una carta que va remetre a Joan Triadú el 6 de maig de 1951 i que dóna notícia de la gènesi del llibre: «Durant els cinc anys que vaig passar a fora, des d’octubre de 1936 fins a agost de 1941, vaig començar a redactar un llibre que es titulava Examen de consciència. Quan algun amic meu va conèixer una petita part del que hi volia dir, va esgarrifar-se. Li semblava una insensatesa definir-se quan tot era indefinit. Creia d’elemental prudència reservar per a després de mort els judicis que lliguen… No era ja prou difícil la nostra vida d’emigrats per voler-la complicar encara amb declaracions i condemnes?

»De condemnes no n’hi havia gaires en el meu projecte. El meu delit era de comprendre i no de jutjar. […] De tota manera vaig posar-me a escriure. I en posar-m’hi vaig comprendre que em calia començar per dir qui era jo i d’on venia. Aquesta mena de pròleg és el que dono en el meu llibre Del llum de gas al llum elèctric».

El designi havia estat callar, circumstancialment almenys, però no deixar d’escriure. I escriure per comprendre, comprendre’s, i potser a la llarga, fer-se comprendre. El 1951 fer-se comprendre encara semblava necessari, atès que per alguns sectors Soldevila es mantenia en el rengle dels suspectes: una lenta reintegració professional efectuada majoritàriament en castellà, la inoportuna publicació d’un llibre com El París que yo he visto el 1949 —condemnat sense pal·liatius per exiliats i resistents—, una presència pública discreta, amb actituds volgudament opaques, al marge de grups i cenacles d’opinió, contribuïren, entre altres factors, a sustentar les prevencions dels nuclis catalanistes més combatius. Deu anys després d’haver tornat a Barcelona, Soldevila va fer el pas i es va decidir a publicar una part dels seus records escrits, publicar i fer memòria de qui era i d’on venia.

La lletra que Joan Triadú va enviar a l’autor per agrair-li la tramesa del volum demostra, en primer lloc, que les aprensions soldevilianes sobre el seu relegament no eren gratuïtes i, en segon lloc, fins a quin punt el caràcter del seu escrit podia fondre determinats recels de la resistència cultural catalana. Triadú —cortès, conciliador i vigilant— apreciava el valor de document que podia tenir la rememoració d’una història falsejada i ocultada, agraïa la sinceritat que traspuava el llibre i es mostrava satisfet en comprovar que, per bé que Soldevila no era un d’ells, tampoc no era ni un desertor ni un caragirat: «Jo, com molts, puix no parlo per mi sol, hem cregut durant aquests anys que algunes persones ens havien abandonat per sempre. Cercant les causes dels mals que van portar al desastre nacional, hem reconegut entre elles l’escepticisme, el cinisme, la ironia i la literatura banal. No sabem ben bé si són causes o efectes o tot a la vegada. Quan hem passat revista —i ho hem fet tantes i tantes vegades, cregui’m!— al “cas” Ors, al “cas” Pijoan i al “cas” Carner, com fa vostè, hi hem afegit el “cas” Pla i el “cas” Soldevila. Tots vostès són responsables de la nostra manera de pensar i —encara més— de la nostra força per sofrir. Aquest llibre seu revela una posició oberta i respectable que tots els que pensin com jo li agrairan».

Soldevila corresponia el gest de Triadú amb aquella carta anteriorment al·ludida del 6 de maig on engrunava els orígens del volumet de memòries. L’autor coincidia amb la transcendència moral que el crític atorgava al testimoni de la gent de la seva generació i reconeixia que, almenys aquells que eren estalvis a l’estranger, havien d’haver-se pronunciat d’una forma més explícita. Demandes d’aquesta índole devien ser prou esteses entre els presumptes renegats i prou constants com perquè per aquella mateixa època, el 14 d’abril de 1951, Josep Pijoan —un dels «casos perduts»— expliqués a la revista Destino els motius per no difondre els seus records. Taxatiu, Pijoan venia a dir que no ho feia perquè allò que podia escriure no tenia interès i allò que tenia interès ningú no ho volia llegir. El seu mutisme era, doncs, un retret granític a la hipocresia d’un país que —segons deixava entendre— també l’havia ignorat. Cadascú tenia les seves raons, és clar, i Soldevila —a diferència d’altres— estava decidit a acceptar-les.

Una de les coses que pot cridar més l’atenció d’un llibre que es va iniciar enmig de greus preocupacions i erosionants incerteses, és tant l’absència de bilis com d’autocommiseració. Potser n’hi havia a les pàgines d’aquell Examen de consciència, que ara com ara (provisòriament) hem de considerar extraviades, però no és probable. La llarga trajectòria periodística soldeviliana revela un tarannà assaonat en els principis liberals i democràtics, addicte a la crítica i a la polèmica lleials, contrari a la maledicència gratuïta i a l’exhibició estèril de greuges i rancúnies. En el seu moment, Rafael Tasis va observar que les memòries de l’escriptor tenien «zones de reticència», salvades —això sí— amb gran «elegància». Donades les circumstàncies i vistes les intencions no podia ser altrament: les reticències de l’escriptor devien procedir, és clar que sí, del càlcul —inútil i inevitable— sobre l’arbitrària permissivitat dels censors de torn; així i tot, el que governa el llibre és la nítida intenció de glossar els records, de referir els esdeveniments pretèrits des d’una òptica singular i inalienable. En conseqüència, les memòries de Soldevila eren molt més que una excusa de mal pagador o un contrit acte d’autojustificació, eren sobretot un exercici de dignitat. També eren literatura. Literatura amena, llegidora, diàfana… I sobre aquest esforç invisible per la forma, sobre el control mesurat del llenguatge, sobre el domini de l’ofici d’escriptor, també reposava, al capdavall, la dignitat de l’home. Fet i fet, la intenció estètica i el vot d’autenticitat són les dues línies mestres de l’obra i en determinen, complementàriament, la naturalesa i l’estil.

Soldevila va encarar l’aventura retrospectiva des de l’honrada i cautelosa assumpció dels límits personals. Per això abans de començar advertia el lector de la insalvable fragmentarietat de les evocacions que conformaven el llibre i subratllava les premisses que havien guiat la seva redacció, és a dir, feia ostensible la parcialitat del filtre. Coherent amb els determinis marcats, l’escriptor oferia un text que enfila els episodis biogràfics, bo i provant de suggerir la perspectiva de cada moment, espigolant olors, colors i impressions sense el neguit de l’exhaustivitat. Del procediment en resulten unes memòries que només per torna volen o poden ser la crònica d’una època. La gentilesa soldeviliana tendeix a estalviar-nos la dada feixuga, la nota enciclopèdica, la precisió saberuda; l’autor malda, en canvi, per brindar-nos una simulació que reporti versemblantment l’aprehensió verge dels fets. No sempre se’n surt. No sempre pretén sortir-se’n, però quan les reflexions del literat madur s’allargassen i s’arrisquen a destemperar l’atmosfera recreada és el memorialista mateix qui redreça el rumb del seu discurs. Recuperat l’eix, l’escriptor s’aplica a mostrar l’essencial; i l’essencial potser no és altra cosa que el procés de formació d’una consciència on els fets externs hi percudeixen amb una humaníssima relativitat; així, la magnificada guerra de Cuba es presenta com un referent boirós i anodí a ulls del nen Soldevila. Aquesta relativitat, que l’autor va absorbir progressivament com a pragmàtica convicció i que ens autoritza a mirar-nos amb desacomplexat escepticisme segons quines grandiloqüències de la Història de manuals i monografies, és també la que ens permet conèixer, en un altre ordre de coses, la rebotiga de la Història de manuals i monografies. Les impagables descripcions de les oficines de la Mancomunitat, posem per cas, reflecteixen amb sòbria eloqüència quina mena de projecte de país va demolir la sublevació feixista. La importància de la gran fita històrica es fa perfectament compatible —reversible si cal— amb la petita anècdota, tamisades per la penetració i el temperament de l’escriptor.

La delicada harmonia que el memorialista aconsegueix entre les dues directrius mencionades, l’autenticitat i el sentit artístic, salva la narració d’extrems desvirtuadors: el desig de ser verídic evita el reinflament fantasiós, la novel·lització; i, al seu torn, la disciplina literària contribueix a la contenció emotiva, aconseguint que l’escriptura soldeviliana s’elevi molt pel damunt del mer esbravament subjectiu. En l’economia sentimental hi ha una qüestió de gust, com és obvi, per bé que la sensibilitat estètica no és deslligable d’una posició ètica. Soldevila sempre va manifestar horror pels desbordaments sensacionalistes i en tota la seva feina va eludir escrupolosament la temptació de fer sang, de donar carnassa o d’utilitzar l’escriptura com a primària pantalla terapèutica. El capítol «Un episodi ferroviari», fins ara inèdit, que la present edició de Del llum de gas al llum elèctric incorpora amb el generós consentiment dels fills de Carles Soldevila, és un exemple preciós de l’instint i la clarividència del literat per abordar segons quins temes. Les pàgines que evoquen l’enamorament que el jove Soldevila va sentir per la noia que després seria la seva dona aconsegueix transmetre tota la febre del coup de foudre sense cedir un mil·límetre al trivialitzador almívar sentimental. L’austeritat mai no es fa aspra ni renyeix amb una exposició dels afectes natural i elegant que allunya tota sospita d’impostura o de prejudici purità. Un dels grans mèrits del memorialista és precisament aquesta destresa a l’hora d’instal·lar-se en un registre i en unes maneres que donen una mesura humana, raonable i poètica al relat dels primers anys de vida. I és en aquest to intel·ligent, subtil, a estones irònic, que el lector hi pot trobar el més genuí striptease moral de Carles Soldevila.

NÚRIA SANTAMARÍA





DECLARACIÓ PRÈVIA


Cedeixo a la fal·lera de recollir alguns records d’infància i de joventut. Hi cedeixo amb gust, però no pas desconeixent el perill d’aquesta mena d’exercicis. Hi ha fets, siluetes, situacions del nostre passat que tot just al·ludits desvetllen infinites ressonàncies en el nostre cor i en la nostra memòria. De vegades n’hi ha prou d’al·ludir un perfum que ens ha estat familiar, una tonada vulgaríssima que va ferir les nostres orelles quan érem petits o un mot que revenia sovint en les nostres converses d’estudiants perquè ens sentim profundament trasbalsats o vivament divertits. Però aquesta mena de negocis usuraris en què un mínim capital de paraules produeix una renda exorbitant d’emocions són estrictament personals. Personals i intransferibles, com els bitllets de favor.

No manca pas el procediment per a comunicar als altres les emocions pròpies: el procediment novel·lístic. Però aleshores els records personals deixen de ser-ho i es converteixen en matèria prima que sense cap mirament cal estirar o encongir, tallar o apedaçar, desinflar o pujar de to, caragolar o planxar i en tot cas amanir amb totes les salses i totes les espècies de la cuina literària.

Un hom recorda, en general, força coses del passat, però en recorda moltes menys del que sol creure, i fins aquelles que tenen més relleu en la seva memòria solen restar curiosament mutilades i incompletes. La vida és pastada amb oblits tant o més que amb records. No ens ocorre una sola aventura sense que la seva aparició esborri, aclareixi o modifiqui el sentit de totes les precedents. El sol fet d’aturar-se al bell mig del camí i de girar els ulls enrere representa una mena de cop d’Estat en la nostra república interior. I com tots els cops d’Estat, no sol procurar-nos els fruits que més ens abellien. Volíem solidificar el que és essencialment fluid. Preteníem erigir-nos en observadors imparcials de quelcom que és part inalienable de la nostra vida. Aspiràvem a dominar un món que suposàvem separat de nosaltres i que, submergit i tot, continua enviant-nos els seus misteriosos missatges. I si la febreta de l’escriptura no ens enterboleix el cap no triguem a adonar-nos de la impossibilitat de semblants operacions.

El memorialista que vol traçar una narració contínua difícilment pot ser alhora complet, viu i autèntic. Si aspira a narrar amb vivacitat, gairebé és inevitable que manllevi detalls a l’observació o al document d’època i colors a la fantasia. Si pretén restar exclusivament fidel a la seva memòria, no té altre remei sinó donar un seguit d’episodis fragmentats, sense gaires connexions i amb una intensitat de pigmentada escandalosament desigual.

Aquestes consideracions són les que m’han dut a fixar-me unes normes de conducta en emprendre la redacció de les pàgines que segueixen. Heus-les aquí:

Seré verídic, però renuncio des d’ara a ser complet. No em permetré de novel·lar els records que realment posseeixo i que cuiten a llevar-se, desensonyats i espontanis, a la primera crida. Procuraré estar-me de reflexionar massa sobre els episodis o les figures que evoqui, però no em veig amb cor de reduir l’home que sóc avui a l’ofici de simple repòrter de l’infant i el jovencell que vaig ser ahir.

I si a desgrat d’aquests austers propòsits l’art o l’aspiració a l’art s’insinuen en algun punt del trajecte, què hi farem! En definitiva, l’art, com ja he dit més amunt, és l’únic recipient capaç de retenir les fluides essències de la vida.

Barcelona, abril 1947.

P. S. Havent respectat íntegrament el text que vaig establir en la data susdita, no cal sorprendre’s que s’hi al·ludeixin com a vivents algunes persones que ja no ho són.





I. ELS SOLDEVILA


Sóc fill d’un matrimoni mixt. El meu pare, nat a Barcelona i fill de barceloní, era català pels quatre costats. La meva mare, barcelonina també per la naixença, no té res de catalana per la sang.

Els Soldevila provenien del Berguedà, i, si la tradició oral que he recollit a casa és certa, d’un poble anomenat La Quart, on hi ha (o hi havia encara a darreries del segle passat) una masia que duu el nostre cognom. Un cognom que sembla haver nascut als Pirineus o als seus contraforts, per bé que hagi escampat llavors en totes direccions. L’he descobert a París, escrit a la francesa —Soldeville— en una botiga del barri de Ternes. L’he trobat a Madrid, convertit en Soldevilla. Quan era petit, imitant altres companys amics d’aquesta mena d’exercicis, m’entretenia a dibuixar al·legories sobre el nostre cognom; naturalment traçava un sol damunt unes quantes cases que volien representar una vila. Crec que m’equivocava i que el sol del nostre nom familiar no té res a veure amb l’astre del dia, sinó, més modestament, però més substantivament, amb la terra, amb el sòl. A la muntanya de Lleida hom designa encara amb el nom de «sòl» o «sòls de la vila» la part baixa de la població i amb el de «cap-de-vila», la part alta. A Barcelona mateix, aquesta designació s’ha conservat viva en certes denominacions territorials.

El meu avi es deia Carles, com el meu pare i com jo mateix. Era doctor en Medicina i durant prop de cinquanta anys havia exercit la seva professió a Barcelona, d’on era fill. El nucli de la seva clientela eren els fabricants del barri de Sant Pere. Quan aquests fabricants, enduts per una crisi de creixença, traslladaren llurs magatzems a la dreta de l’Eixample —a la Ronda, al carrer de Trafalgar, al carrer de Casp—, el meu avi no els va voler seguir. Va restar fidel a les parets, al barri. I, en lloc de pujar professionalment uns quants esglaons, els va davallar. Va afaitar-se les patilles, que potser ja passaven de moda; va desar el barret de copa, que ja no era consubstancial a l’exercici de les professions liberals, i de mica en mica va anar canviant de parròquia. Sembla haver estat un home amb més caràcter que no pas ambició. Una de les seves germanes havia fet un brillant matrimoni. El seu marit, Regordosa, cap d’una gran dinastia industrial, morí relativament jove; ella va continuar els negocis amb una embranzida i una curiosa barreja d’esplendor i gasiveria que aviat esdevingueren llegendàries. Estimava a la seva manera el meu avi; l’estimava i el respectava. En una època determinada va oferir-li d’acceptar, interessant-lo en les seves fàbriques, el petit patrimoni que el metge havia recollit al cap d’una vida d’esforços i sacrificis. Però el meu avi va declinar la generosa invitació que sens dubte hauria pogut enriquir-lo.

Cap als setanta anys va jubilar-se del tot i va posar-se a esperar la mort, en una actitud d’indiferència i de mutisme realment impressionants. A part de fumar cigars un darrera l’altre, no va consentir-se cap distracció ni cap consol. No el puc imaginar d’altra manera que arraulit vora del braser, la gorra d’estar per casa enfonsada fins a les celles, en una penombra només il·luminada per la roentor de les brases. Un tema per al pintor Lluís Graner. La presència dels néts l’eixorivia una mica, no gaire. Ens deia algunes frases amables, ens feia seure sobre el peu calçat amb botes d’elàstic i, una cama sobre l’altra, ens hi gronxava tot cantant:


Arri, arri, cavallet, anirem a Sant Benet…

Aquest joc marcava el límit de la seva expansió. Aviat tornava a submergir-se en el seu interminable somieig i a remenar lentament les brases amb la paleta d’aram. Sospito que el meu avi tenia i cultivava un cert «tedi Soldevila» que el meu pare i els meus oncles varen heretar només en part i que a la tercera generació, que és la meva, s’ha evaporat del tot. Ni el meu germà ni jo en patim, i més aviat ens distingeix una facultat gairebé indecent d’extraure consols o distraccions de les més eixutes circumstàncies de la vida.

La meva àvia era sens dubte més animada, més vividora. Es deia Dolors Boixader i havia nascut a Berga, filla d’un petit propietari prou reputat per a arribar a ésser nomenat alcalde. La magistratura que exercia va estar a punt de costar-li la vida. Era liberal; una vegada que els carlins entraren a la ciutat cuitaren a agafar-lo i amb molts d’altres correligionaris el varen treure de Berga en una direcció desconeguda. Els presos anaven lligats de dos en dos. A vegades l’escamot s’aturava i n’afusellaven uns quants. En arribar la nit, presos i soldats varen aixoplugar-se en una ermita. En l’espessa penombra que els voltava, el meu besavi va sentir una veu que li parlava a cau d’orella: «Boixader», deia la veu, «sóc en Mitjaestella i us vull salvar. Ara us deslligaré del vostre company. Aprofiteu la primera ocasió i fugiu, que demà fóra tard».

El besavi va recordar tot seguit que aquest Mitjaestella que se li presentava en la fosca d’una ermita era un home que ell havia salvat anys enrere d’una mort segura. Havia comès un robatori a Berga i s’havia deixat sorprendre in fraganti. Els perjudicats i llurs veïns, que potser tenien comptes vells per liquidar amb en Mitjaestella, l’empaitaven decidits a prendre’s una justícia ràpida i definitiva. El meu besavi, per sostraure’l a les ires populars, li va donar asil, tot obrint-li la porta d’una eixida i deixant-lo fugir per una altra porta. I ara aquell gest espontani de protecció a un perseguit, de repugnància davant les improvisacions de la multitud, se li convertia en una esperança de salvament per a la pròpia vida. Ni ell ni el seu company no varen fer-se repetir el consell. Varen fugir tots dos, aparentment perseguits per en Mitjaestella, que va cuitar a perdre’n la pista.

El besavi Boixader va agafar la direcció de Vic, on feia dies que s’havia refugiat la seva muller, cridada pel seu oncle, capitular de la Seu. Va arribar-hi al cap de moltes hores de penós caminar. Quan entrava a casa del vell canonge, ell i la seva neboda, asseguts a taula, començaven a dinar. La sopa fumejava en els plats. La besàvia, tot ficant-hi la cullera, va murmurar amb la veu entelada per les llàgrimes: «Tant com li agradava la sopa d’all, al pobre Joan!».

No sé res més dels meus avantpassats d’aquesta branca —pirinenca també com les tres quartes parts del meu arbre. Ni dels Boixader ni dels Soldevila es pot dir que en posseeixi gaires records ni gaires relíquies. El fet no és pas gaire justificat per les circumstàncies. Al capdavall, la meva àvia Dolors va viure fins a l’any 1912, i jo hauria pogut escoltar dels seus llavis tota mena d’evocacions i de memòries si ella hagués tingut un tarannà realment confidencial. El meu pare i els seus germans, per llur banda, també podien haver cultivat la tradició familiar, tramès un tresor d’anècdotes i d’imatges de l’avior. Si no ho varen fer, cal atribuir-ho a una falta de gust per aquesta mena de construccions sentimentals, a una absència d’aspiracions genealògiques o potser, més simplement, cal atribuir-ho al fet que llurs arrels cuitaven a endinsar-se en l’humus sense història de la nostra pagesia.

La meva àvia Dolors, que havia estat una persona sana, ben plantada i de faccions agradables, degué venir a Barcelona de molt joveneta i no se’n mogué mai més. Ni en el parlar ni en les maneres no hi havia rastre de la muntanya, però el seu caràcter servava sens dubte una solidesa i una calma que no eren enterament urbanes. Vella com jo la vaig conèixer, tenia un posat invariablement benèvol, somreia amb dolcesa i estalviava amb energia sense altre objecte que fer presents als seus néts.

Mentre la parella Soldevila-Boixader va habitar el seu pis del carrer de Sant Pere Més Baix, cada diumenge vàrem anar a fer-los una visita. Del camí que seguíem des del número 19 del Portal de L’Àngel, on vivíem nosaltres, recordo poca cosa, més aviat me’n resta una mena d’impressió malenconiosa; segurament, per acomplir la visita ritual ens havia calgut plegar les joguines amb què havíem passat la tarda i segurament m’adonava que la festa era a les acaballes i que l’endemà em caldria tornar a estudi. Reveig distintament una botiga de formatges pàl·lids i rodons al carrer de Ripoll, un estanc a la cantonada de la Riera de Sant Joan; reveig el carrer de Sant Pere Més Baix amb les seves botiguetes fosques i el seu aire anacrònic. Un captaire corpulent que seia sempre als graons que donen accés a la Capella dels Agonitzants em feia més por que goig. Duia una gorra negra amb visera de roba que deixava escapar uns blens de cabell lluent i ondulat. Barbotejava amb els llavis convulsos i els ulls en blanc una lletania interminable. Passàvem després per davant el Mercat de Santa Caterina, per davant un pastisser en l’aparador del qual encara restaven alguns tortells i alguns pals de Jacob; unes passes més enllà, a mà dreta, entràvem a la casa dels meus avis, que vivien al principal.

De tard en tard, no sé si obeint un ritme preestablert o una improvisació, en lloc d’anar-hi cap al tard, algú, potser l’avi mateix, em venia a cercar a casa i m’hi duia al matí i aleshores m’hi quedava a dinar. Les cambres que donaven al carrer eren força clares, però les que donaven als patis eren molt fosques. Una galerieta que comunicava amb la cuina em va fer la primera i més punyent revelació del que pot ser un celobert barceloní que es posa a estrafer el misteri i la tenebra dels pous. La primera llenca de cel blau que s’albirava a dalt de tot, entre les parets grises, resseguides per negres escorrialles de sutge i ornades per una robusta canonada de ferro amb penjarella de teranyines, m’encomanava una angúnia que per sort no durava gaire.

La casa dels meus avis no sols mancava de luxe, sinó que als meus ulls tenia una mena d’austeritat glacial, una absència d’intimitat i de confort que, tot i ser comparable a la de moltes altres llars burgeses de la mateixa època, no deixava d’impressionar-me. Al despatx on el doctor Soldevila rebia els seus clients hi havia una llibreria de caoba ombrívola, amb sòbries motllures i coronada per un bust d’Hipòcrates o de Galè —no sabria dir de quin dels dos— negre, negre que m’esglaiava, una cadira, la de reconeixement, entapissada de pell, i una taula-escriptori. L’alcova on dormien els avis era moblada amb un llit gran, una calaixera i unes cadires de caoba fosca, molt fosca. L’objecte més alegre i brillant —almenys als meus ulls— era el llum del menjador, tot de metall daurat i amb un bé de Déu de braços i de cames que s’entortolligaven en una mena d’orgia indescriptible. D’on havia sortit aquell llum de tarannà indostànic? Què venia a fer enmig d’aquella severitat isabelina? Aneu a saber. A estones he pensat que devia ser un present de la germana milionària.

El menjador donava a un pati. A les postres solien tancar els porticons i en honor meu cremaven rom amb sucre en un platet decorat amb escenes de ciclistes. La flama blavenca llengotejava una estona creant una modesta fantasmagoria que no em desagradava, però a la qual preferia el gust del sucre amarat de rom. En havent dinat, per entretenir-me, em donaven a mirar un àlbum de retrats de família, feixuc, relligat amb pell de llangardaix i amb aplicacions d’argent. Hi veia desfilar cavallers barbuts i senyores amb mirinyac o amb polissó que no deien gaire cosa a la meva imaginació mal desperta.

A més d’aquestes impressions, en general poc encoratjadores, cal confessar que en recollia una altra: una impressió de dignitat i d’ascetisme, de dretura i de renunciament, que aleshores, entre els quatre i els deu anys, no podia definir, naturalment, però que ja m’inspirava respecte.

No m’equivocava. Tot i no saber dels orígens i de la vida dels avis Soldevila ni la meitat del que sé de la meva família materna, el fet d’haver-los coneguts i tractats m’ha deixat un seguit de reminiscències que dibuixen llur figura moral amb un tret fermíssim, que no fluctua a través dels anys i dels esdeveniments. Al contrari. El dia que vaig sentir contar al meu pare l’anècdota del bistec vaig dir-me tot seguit: «Que Soldevila és això!». Mireu de què es tractava. El germà gran del meu pare, que era metge i que es deia Josep, el «tio Pepis», va continuar vivint amb els seus pares fins a l’hora força tardana del seu matrimoni. En una determinada època —ja devia ser un home de trenta anys— va opinar que li convenia sobrealimentar-se una mica. Va demanar a la seva mare que li comprés cada dia un bistec de mitja lliura, que ell se’l pagaria de la seva butxaca. L’avi, quan va conèixer aquest prec del seu primogènit, s’hi va oposar en rodó: a casa seva no era possible que sortís un plat que no fos per a tothom. L’excepció en aquesta matèria, com en gairebé totes les altres, baldament semblés justificada per raons de salut, li feia l’efecte d’un acte anàrquic. De manera que si el meu oncle volgué cruspir-se el seu important bistec sangonent li calgué demanar-lo en una altra banda. Déu meu!, si anys després els avis Soldevila haguessin tornat a obrir els ulls i contemplat la taula dels seus néts, on convivien dos o tres règims!… S’haurien esgarrifat i haurien anunciat la pròxima fi del món.

Hom anuncia la fi del món amb massa facilitat. El món resulta compatible amb innombrables règims alimentaris —i amb no menys innombrables règims socials, familiars i polítics. Els meus avis paterns potser haurien estat més encertadament profètics si davant la multiplicació de les dietes en el si de les famílies haguessin dit: «La pàtria potestat a la moda de Roma que nosaltres hem conegut i exercit és a les acaballes. La cuina, pervertida per la nova medicina, li donarà el cop de gràcia».

He parlat de Roma? He fet curt. La llar dels avis Soldevila, almenys en el meu record, ha restat com una mena d’Esparta, una Esparta en to menor, una Esparta del carrer de Sant Pere Més Baix. Ho dic sense gens d’irreverència, més aviat amb un cert entendriment. D’altra banda, m’adono prou que una evocació feta exclusivament amb records d’infantesa és sempre una mena d’auca on només hi ha ratlles gruixudes i colors llampants. Els matisos només es copsen en l’edat madura. Déu me’n guard, de pretendre que la llar dels meus avis fos tal com jo la vaig veure!

És un fet que aquella parella sana i ben plantada, que arribà a la setantena sense xacres ni gemecs, sabé imposar no solament respecte, sinó veritable afecció als seus tres fills, una afecció sense besos ni moixaines, però activa, eficaç. Hi ha una poesia del valencià Querol, no gaire divulgada, per bé que Menéndez y Pelayo la inclogués entre les cent millors de la llengua castellana, que el meu pare no podia llegir sense que la veu se li trenqués. Es titula «Nochebuena» i evoca, amb una tendresa no gaire freqüent en la literatura de terra endins, l’emoció de l’home que la nit de Nadal, voltat dels seus pares, germans i fills, pensa en l’hora de les fatals absències.


¡Padres míos, mi amor! ¡Cómo envenena

las breves dichas el temor del daño!

Hoy presidís nuestra modesta cena,

pero en el porvenir…, yo sé que un año

vendrá sin Nochebuena.



Era aquí, precisament en aquesta estrofa, on la veu del meu pare s’ofegava. I era evident que la seva emoció no tenia altre origen que el record d’aquella casa del carrer de Sant Pere Més Baix que a mi em semblava ombrívola i escassament acollidora.

En el fons és ben possible que les lleis que governen l’amor entre pares i fills siguin tan misterioses com les que regeixen l’amor entre homes i dones. Inútil, doncs, de cercar-hi gaires equacions perfectes, gaires correspondències equilibrades amb balança, gaire justícia aparent. Hom veu fills que tenen totes les raons imaginables per a adorar llurs pares i que de fet amb prou feines els respecten. En canvi, n’hi ha d’altres que tothom declararia exempts d’obligacions filials perquè llurs progenitors han estat tremendament ximples, o superlativament egoistes, o escandalosament immorals, i, no obstant, els veieu animats d’un infatigable respecte i d’un amor a tota prova.

En el cas dels meus avis Soldevila crec que no hi havia cap d’aquestes paradoxes extremes. Si a l’entorn de llur llit de mort els tres fills varen seguir amb una immensa angúnia els episodis de la darrera batalla, no va ser per l’exclusiva força d’uns sentiments sense motiu. Sota l’escorça de l’estoïcisme, el vell doctor del barri de Sant Pere i la seva muller, filla de Berga, amagaven un cor humaníssim.





II. ELS ZUBIBURU


Quina família tan diferent la de la meva mare! Si un hom cerqués de fabricar una antítesi literària estic segur que no aconseguiria imaginar res de tan perfecte com el contrast entre aquella família Soldevila, catalana de soca i arrel, exteriorment adaptada a la vida barcelonina, però íntimament governada per la rígida llei de la muntanya, i la d’una família criolla que ve a establir-se a Barcelona sense cap lligam, només perquè el clima hi és temperat.

En efecte, la meva mare, per bé que nascuda a Barcelona, es diu Zubiburu i Bethancourt. Aquests dos cognoms, solament amb llur fonètica, ja obren una perspectiva força irisada; la realitat encara ho és més. El meu avi Zubiburu era notari en un poblet del Pirineu de Navarra, anomenat Santesteban, situat en una vall ameníssima, en la confluència de tres rius petits i cristal·lins que donen vida al Bidasoa. Conec el lloc perquè hi he passat tres estius, entre els dotze i els quinze anys. He fet llargues caminades entre els seus castanyars i les seves falgueres; he begut en les seves fonts, escasses en nombre, però abundoses; m’he banyat en els gorgs blavosos dels seus rius; he jugat interminables partits de pilota en el seu magnífic frontó, desproporcionat a la grandària del poble, i he assistit als partits que hi disputaven els altres, partits a pala, a mà, a guant. M’he quedat bocabadat sentint les juguesques que es creuaven entre aquells homes de trets angulosos i parlar lacònic. He voltat tota la comarca en bicicleta, des d’Elizondo fins a Irun, des del port de Velate fins a Elgorriaga, on fabriquen unes boles de xocolata i raja una font d’aigua salina. A tot arreu he vist ballar la jota i l’aurrescu i a mitja tarda he entrat a berenar en un hostal poblat de boines. He pujat al Mendaur, la muntanya més alta de la regió, gairebé sempre encaputxada de boires; he passat hores llegint novel·les que trobava a la biblioteca dels meus cosins o que em deixava el fill del metge del poble, en un jardí que formava com una mena de península llargaruda entre dos rius transparents. Era un jardí com els que es troben a l’altra banda de la frontera: simple, tot just endreçat, verd, humit i malenconiós. M’han dit que el ferrocarril que va d’Irun a Pamplona l’ha fet malbé. Quin greu me sap! Sense Inzacardi, la vila de Santesteban haurà perdut el cinquanta per cent del seu aire senyorívol. Les seves cases carrades i esbarjoses, amb trespols de castanyer encerat, on vivien propietaris benestants i vells rendistes sense ambicions, mancaran d’un complement i d’una explicació. La pluja fina que tan sovint embolcalla el paisatge haurà perdut un petit escenari on practicar els seus interminables exercicis de difuminació… En fi, no ens hi encaparrem. És probable que no torni mai més a veure Santesteban; en la meva memòria el seu minúscul jardí municipal subsistirà intacte fins al meu darrer dia.

Tornem a parlar del meu avi Zubiburu. Era petitó, molt pulcre, caminava amb un pas saltironant que heretaren alguns dels seus fills; es cobria la calba amb uns quants cabells duts de la regió temporal i curosament aixafats sobre el cim del crani. Tenia unes celles que començaven frondoses vora el nas i esdevenien indòmites i esclarissades cap als polsos. Dic tot això d’oïda i després de contemplar el seu retrat, perquè jo no l’he conegut. Era carlí, com la majoria dels seus paisans, i participant en la primera guerra civil assolí el grau de tinent…, o de capità. Respecte a aquest punt les opinions diferien entre les seves filles i potser variaven segons l’auditori i les circumstàncies. Diu molt en favor de la seva prudència el fet que mai no l’ascendissin a general ni solament a coronel. Qualsevol que fos el grau militar en què va atrapar-lo la cèlebre abraçada de Vergara, el fet és que no va voler acceptar-la i que va estimar-se més d’emigrar a les Amèriques. No sé pas en virtut de quins impulsos va anar a raure a Veneçuela i va establir-se primer en una ciutat de l’interior anomenada Guanare i més tard en una altra no massa llunyana que s’anomenava Acarigua. Totes dues figuren als mapes, però tinc entès que ni l’una ni l’altra no tenen gaire importància. Tant a la primera com a la segona, va obrir-hi un establiment on es venien gairebé tots els articles que consumia el país, des d’armes de foc fins a vins d’Espanya. Es va casar amb una noia veneçolana força més jove que ell, pertanyent a una família amb certes pretensions aristocràtiques. Ella es deia Encarnación Bethancourt. En l’únic retrat que en tinc, el seu aire és fi i llangorós; el seu cabell, d’un castany clar, partit en dos bandós perfectes, emmarca un rostre de faccions regulars, delicades i lleugerament malaltisses.

El matrimoni Zubiburu-Bethancourt va ser fèrtil tanmateix. En nasqueren una colla de fills que es digueren Eloísa, Clotilde, Encarnación, Adela, Tomasito… Per fortuna, el negoci del meu avi va prosperar de pressa i la família va viure amb certa comoditat i ufana. Tenien, com ocorre sempre en països de tarannà colonial, un servei nombrós i acolorit, cavalls, cotxes. A l’església gaudien d’uns privilegis d’estora i reclinatori que, reportats per les meves ties, eren si fa no fa com el dret de cobrir-se en presència del rei que pertoca als Grans d’Espanya. Tot plegat va encomanar a les Zubiburu —les niñas, com els digueren fins a les seves velleses— un sentit de domini, un urc vagament feudal que no les va abandonar mai i que sens dubte va complir llurs afers en més d’una circumstància. Algú, quan ja eren dones fetes i vivien a Barcelona, els va dir que segurament tenien dret a anteposar al seu segon cognom la partícula «de». La cosa els va plaure molt i van parlar sempre més d’aquest «de» frustrat com d’una pèrdua de família. Em temo que s’equivocaven i que el Bethancourt de la meva àvia materna, com molts d’altres que pul·lulen per les Amèriques, era perfectament plebeu o no tenia cap vincle directe amb el del cèlebre comte normand que al segle XV va conquerir les illes Canàries.

Quan va morir la darrera de les meves ties i llur arxiu familiar, reduït a la mínima expressió per repetides i violentes esporgades, va arribar a les meves mans, vaig descobrir amb esglai que les pobres havien passat la vida enyorant una petita distinció que tanmateix posseïen i que només llur escassa tendència a la lectura i al paperam els havia permès d’ignorar.

En efecte: en la partida de naixement del meu avi es llegeix i rellegeix el «de»: Tomàs de Zubiburu i Vergara. Sens dubte es tracta del «de» que precedeix tradicionalment els cognoms bascos i que té un minso valor nobiliari, car és tot just l’afirmació d’un vincle territorial, el vestigi que el clan Zubiburu ha nascut en una determinada masia del terme d’Aranaz que encara en serva el nom. Tant se val! Les meves ties haurien estat tan felices d’haver-se pogut posar a les targetes: Encarnación de Zubiburu, Clotilde de Zubiburu, Adela de Zubiburu! I varen morir sense saber que ho podien fer i que només una negligència, un rampell simplificador o una vel·leïtat democràtica de llur pare les havia privades d’aquella minúscula satisfacció mundana.

La casa de comerç del meu avi matern prosperava a l’interior de la immensa Veneçuela i és segur que ell no hauria pensat a abandonar-la sense les guerres civils, que no deixaren tranquil·la ni la llunyana regió on florien Acarigua i Guanare. Com tots els homes que en la joventut han participat activament en les lluites fratricides, al meu avi no li devien quedar ganes de tornar-hi a participar. Tenia una família, una situació, uns béns. Cercava pau i es trobava voltat de guerra i, el que encara és pitjor, de guerrilles. Cap dels dos partits no podia inspirar-li confiança ni donar-li garanties de respecte. Per això, a penes arribava la nova que un escamot armat marxava cap a Acarigua, l’àvia, amb la mainada, els criats i tota la impedimenta que podien carregar sobre el bestiar disponible, fugia cap a la selva, mentre l’avi cuitava a hissar la bandera espanyola i restava al seu lloc per provar de salvar el gros de la seva hisenda tot invocant la seva condició d’estranger i de neutral.

Aquestes fugues plenes de privacions i d’angoixes duraven de vegades setmanes senceres, i és tradició que la primera muller del meu avi tornava sovint a casa amb els costats escorxats de tant portar sota el vestit i lligades a la cintura unes bosses atapeïdes d’or i argent, de les quals no es desprenia ni per dormir. Una vegada ni el pavelló ni les protestes de l’avi no pogueren evitar el saqueig del magatzem; ja va fer prou de salvar la vida! La família va reunir-se només per comprovar la magnitud del desastre. Totes les existències susceptibles de transport havien estat emportades, tots els queviures susceptibles de consum havien estat devorats, i la resta —mobles, eines, robes— esbotzat, destruït o malmès amb aquella fúria que únicament sembla permesa als homes aplegats en colla i excitats pels perills de la guerra. Al celler, les bótes esventrades havien produït una inundació; el vi negre de Corella hi formava un llac…

Davant semblant destrossa, que reduïa a la meitat el seu patrimoni, l’avi Zubiburu va prendre irrevocablement el determini de repatriar-se. Un seu nebot, Pedro de Azcarreta, havia vingut des de Santesteban per formar-se al seu costat. Tot i que era molt jove, decidí de traspassar-li el negoci. Ell no volia ocupar-se’n més. I des d’aquell dia va començar a liquidar els seus béns i a preparar el viatge.

Però durant aquests preparatius, que degueren ser lents, va morir la seva dona, la de les faccions delicades i la clenxa partida. Aquesta nova desgràcia no va tòrcer els designis de l’avi. Tornaria a Espanya vidu, ja que la Providència no volia que hi tornés amb la muller, però hi tornaria. De cap manera, ni per cap preu, no volia romandre a Veneçuela. La seva sogra, desesperada davant l’espectacle d’aquella prole tendra i nombrosa a punt d’embarcar cap a l’altre món sense cap tutela femenina i abandonada a mans mercenàries, va demanar a Juanita, filla que li quedava soltera, que es casés amb el seu cunyat i que es constituís en mare dels seus nebots. Juanita va acceptar, suposo que sense gaire entusiasme, el matrimoni amb un home madur i el govern de la seva llar, una llar complicada de mena i, per si fos poc, a la vetlla d’un desplaçament tan radical com definitiu.

En principi, la família Zubiburu-Bethancourt així reconstituïda havia de partir de Puerto Cabello en un vapor. Però el meu avi matern, home de bona fe, inclinat a suposar-la en els altres i a escoltar suggeriments amicals, a darrera hora va acceptar la invitació d’un capità que va pintar-li amb colors brillants els avantatges de viatjar com a únic passatger en un vaixell de vela. La xicalla, les mainaderes i les dides trobarien una instal·lació còmoda i no patirien els inconvenients d’haver-se de subjectar a l’horari d’un transatlàntic, ple de gent estranya. Menjarien a llur grat i tindrien un pont sencer per a esbargir-se, a soles, sense testimonis. El meu avi, que ja duia un equipatge considerable, va comprar quantitat de queviures i els envià a bord.

La travessia, desmentint tots els anuncis del capità, va resultar horrible. La noia gran, Eloísa, la qual després va ser la meva padrina, tenia ja catorze anys i me n’ha contat els detalls moltes vegades, per bé que sense gaire mètode. En resum, varen passar tres mesos per a anar de Puerto Cabello a Cadis, i les calmes foren tan enutjoses com els temporals. Amb la desmesurada prolongació de la travessia, els queviures de la tripulació varen començar a flaquejar i la provisió particular dels passatgers en va pagar les conseqüències. «Madrina Juanita», la segona muller de don Tomàs, va patir de mareig quasi constantment i, ajaguda en un racó de la cabina, va sentir-se impotent per a exercir la seva recent adquirida autoritat sobre els infants, que corrien per coberta si fa no fa a llur albir. Tomasito, l’únic noi, va morir a alta mar, i el seu cadàver, embolcallat en un llençol, fou llançat a l’aigua. Dues noies també emmalaltiren i a les envistes de Cadis estaven tan greus que el fuster de bord va preparar i tot dues caixes per enterrar-les així que arribessin a port. Però aquest últim desastre fou estalviat al meu avi, que pogué desembarcar amb la seva jove i esllanguida muller i amb totes les filles, si no sanes, salves.

La intenció de don Tomàs era d’establir-se al seu poblet. Travessà Espanya de cap a cap i arribà a Santesteban, on la reaparició de l’ex-notari, alhora que ex-tinent o ex-capità, amb la seva família americana, va constituir un esdeveniment. La gran de les noies, com ja he dit, tenia cap a catorze anys; duia unes magnífiques trenes rossenques que la xicalla del poble provava d’estirar així que ella es distreia. Clotilde, la segona, era de pell blanca, però d’ulls i cabells negres, negríssims. Les altres dues, Encarnación i Adela, tenien quatre o cinc anys i tiraven a rosses. Tot i la violència del trànsit, és segur que no haurien trigat gaire a adaptar-se al nou medi. La plasticitat de la joventut és meravellosa. Però llur tia-madrastra, «Madrina Juanita», com li deien totes, no va poder resistir el fred, la «langarra», la boira i la melangia d’aquella vall pirinenca. Enyorava el tròpic i sempre es trobava malament. Li mancaven forces per a esperar l’aclimatació. Don Tomàs, que segurament no havia trobat el poblet dels seus records, sinó un altre amb més desconeguts que coneguts, va enfocar la possibilitat de traslladar-se a algun lloc de la Península, menys plujós, més assolellat. I aleshores algú li va parlar de Barcelona. Don Tomàs no va dubtar gaire, i abans de complir-se el segon aniversari del seu retorn a la pàtria ja s’havia instal·lat a la nostra ciutat per a no bellugar-se’n mai més.

Això s’esdevenia cap a l’any 1865. Barcelona havia començat a vessar sobre la quadrícula de l’Eixample, però gravitava encara tota vers els seus centres tradicionals: la plaça de Sant Jaume, el carrer Fernando, les Rambles, el carrer Ample, la plaça del Teatre. És segur que conservava una homogeneïtat i un caràcter que després ha perdut. Costums, parlar, tradicions vivien sense pena ni glòria perquè no sentien l’amenaça de la mort ni la pruïja de la resurrecció. La vida oficial afectava un sector tan tènue i tan superficial de la vida ordinària que la majoria dels ciutadans ni en tenien esment. La burgesia, en plena ascensió, tenia confiança en el seu destí i es creia amb dret a gaudir a ple sol de la seva riquesa. Per les obres que n’he conegut —els palauets del passeig de Gràcia, les torres de Sant Gervasi i de Sarrià—, no sentia l’angúnia ni la pressa que ha tornat matusseres i excessives les darreres generacions de plutòcrates, cada vegada més adherides a la doctrina del «pren i fuig».

I és un fet que aquella Barcelona que entrava en el parèntesi relativament encalmat de la Unión Liberal, després d’haver passat per un seguit de trasbalsos i de violències, tenia, malgrat el seu caràcter acusat i no gens mestís, una atracció particular per als «indianos». Hi venien a corrua feta. La blanesa, dolçor i indolència criolles no s’ofenien de l’activitat i la reserva dels catalans. Hi trobaven, crec jo, una qualitat que sempre és agraïda pel foraster i que no abunda pas en altres punts d’Espanya: tolerància envers allò que és diferent, reconeixement del dret que té cadascú de viure a la seva manera.

El nostre Eixample no es concep sense una important colònia americana. Sé prou que la seva quadrícula, tan pròpia d’un país novell i sense tradició, no és pas fruit de la seva influència. L’Eixample és un fill legítim i natural del Centralisme Improvisador, que no pensa sinó a protegir una branca burocràtica acabada de néixer —el cos d’Enginyers de Camins, al qual pertanyia Cerdà, autor del projecte—, i de la Impotència Provincial, que, tot i patrocinar un altre projecte menys fred, més humà i més ben connectat amb la Barcelona vella, no acaba de creure en la grandesa del propi destí. Però això no impedeix que, una vegada replantejada, la quadrícula, amb la seva implacable simetria, amb la seva simplicitat, amb el seu aire esbarjós i lliure de compromisos tradicionals, desvetllés la simpatia dels qui venien de l’altra banda de la mar. Entre ells i l’Eixample, amb el seu americanisme involuntari, hi ha hagut, no ho dubteu, una secreta afinitat.

No sóc partidari —ho he dit més d’un cop i sento la necessitat de repetir-ho ací— d’accentuar aquesta afinitat i de convertir-la en pública. Per això em revolto contra les palmeres de la Diagonal i he vist amb alegria desaparèixer les de la plaça de Catalunya i quedar substituïdes per unes severes alzines. Les palmeres, soles o per parelles, en un jardinet dels afores, en el claustre de la Catedral o de Santa Anna, però no pas arrenglerades, en formació militar, de cap a cap de les nostres avingudes. Escampades sense mesura, encomanen tot seguit al paisatge urbà un aire de peresa i de desmanegament que m’obliga a reviure alguna escena de Los sobrinos del capitán Grant.

La família Zubiburu-Bethancourt, un cop arribada a Barcelona, no s’instal·là, tanmateix, a la quadrícula, sinó en una casa del carrer dels Banys, cantonada al carreró de l’Ave Maria, que encara existeix. Les niñas varen anar al col·legi. «Madrina Juanita» va refer-se un xic i va donar sis fills més a don Tomàs: Juanita, Rosita, Mercedes (la meva mare), Lolita (que morí jove), Francisco (segon d’aquest nom, que també morí jove) i Pepe. Heus ací una llar nombrosa i animada. No devia ser gaire fàcil de governar i sospito que ni el meu avi ni la meva àvia no tenien grans dots de govern. Ella, mai ben guarida de les seves enyorances, ni ben refeta dels seus mals, no crec que hi visqués gaire feliç. Ell devia pertànyer a una mena d’«americanos» que després m’ha vagat de conèixer i que semblen fets a motlle, homes sense gaire esma per a enfrontar-se amb els problemes íntims, tot i posseir un cor tendre i a estones sentimental; homes amb un excés de bona fe per als negocis o amb una malícia que no coincideix amb la que cal a casa nostra; homes de mitjana intel·ligència, encongida encara per llur fidelitat a uns quants prejudicis que, reduïts a màximes, repeteixen del matí al vespre amb una cantarella enfadosa. L’ociositat en què viuen, en lloc de servir-los per a afinar-se i enriquir-se, no fa sinó empobrir-los i fossilitzar-los. Parlen gairebé sempre del passat, i el present no els és sinó una mena de paret de rebot que hi torna les pilotes.

Don Tomàs va deixar una certa suma a un amic de Màlaga —sense papers, sense formalitats— perquè la interessés en un negoci de rendiment segur. No la va tornar a veure més. Va deplorar el fet, però no se’n va preocupar gaire. El seu patrimoni, sense ser extraordinari, podia suportar aquesta mena de pessics. Després, un altre amic, aquest cop de València, va manllevar-li una quantitat força més important i varen mitjançar-hi papers. També aquest amic va resultar informal, o almenys desgraciat, i d’aquí va néixer un plet que va durar mig segle i que ha voltat com una fantasma, adés somrient, adés amenaçadora, els encontorns de la nostra casa. Va donar-se la terrible casualitat que la part contrària era un tal Chapa, diputat de la majoria o de l’oposició, però sempre prou influent per a deturar l’embarg, per a fer prosperar un incident, per a prolongar els efectes d’un recurs. Els hereus de don Tomàs tenien tota la raó; els defensava un gran advocat que, de més a més, era un personatge, en Planas i Casals. Àdhuc el mateix Chapa, en una conferència que dins els annals de la meva família té tant relleu com la controvèrsia d’Augsburg en la història de la Reforma, ho va reconèixer: «Ustedes tienen toda la razón», va dir, «pero yo no tengo más patrimonio que esa fábrica y me defenderé como gato boca arriba».

De petit no podia pensar en aquest home de València sense veure’l transformar-se en un gat que clava cops d’urpa a tort i a dret, tot rebolcant-se per terra.

Amb tot, no va ser aquest el pitjor negoci del meu avi Zubiburu. La meitat del seu patrimoni s’havia fos, però li’n quedava l’altra meitat, que hauria permès a la seva família de viure sense pena. Aleshores va comparèixer un minyó elegant, de cabell negre lleugerament ondulat, de faccions una mica matusseres, però, pel que sembla, irradiants de simpatia o de vitalitat. Es deia Tomàs, com l’avi, Tomàs Bernades. Havia nascut a Cuba, fill d’un fill de catalans i d’una mallorquina. Si aquesta sang duia en suspensió algunes guspires de gravetat, formalitat i amor al treball, convé creure que s’havien evaporat en la magnífica farga dels tròpics. Tomàs Bernades, que vivia a la mateixa escala que els meus avis, va enamorar la noia gran, Eloísa, i s’hi va casar.

La nova parella va instal·lar-se a Sant Feliu de Llobregat en una propietat dels Bernades. No gaire temps després, «Madrina Juanita», la meva àvia, va agafar una malaltia d’allò més barcelonina: el tifus, i l’espectacle de la seva agonia va trasbalsar de tal manera el seu marit, treballat potser per alguna afecció dels tròpics, que va tornar-se boig. Un dels primers símptomes del seu mal va consistir, precisament, a agafar la seva dona en un braçat, amb llençols i tot, i treure-la del llit on delirava. Van atrapar-lo al rebedor, a punt de sortir de casa amb la tènue càrrega —la meva àvia era molt prima i la malaltia l’havia acabada d’afinar— mentre barbotejava exaltadament: «¡Vámonos, Juanita, vámonos!».

Morta ella, ell dement en forma que l’incapacitava per a ocupar-se de res, la parella Bernades, que a Sant Feliu no es divertia gaire, va abandonar el govern del mas i de les seves terres i va instal·lar-se al pis dels Zubiburu. El gendre va trobar-se, de fet, com a únic mascle de la família, amo i senyor entre quatre dones i un nen de pocs anys. Immediatament va inaugurar una intensa vida nocturna que no el privava pas de sortir amb altres genets a rebre els «toros» que venien per la carretera i organitzar amb els seus acompanyants xefles a la seva casa de Sant Feliu. Va començar a jugar a la borsa, a tenir cavalls i segurament altra mena de pensionistes de més cara manutenció. Era un senyoret aviciat incapaç de junyir-se a la sínia d’una professió seriosa. Va trobar-se amb diners fàcils de manejar i va negligir enterament unes terres que ben portades podien haver-li donat un gras rendiment. La seva muller, tot just dona —s’havia casat a disset anys—, que jo he conegut molt després plena de caràcter, en aquella època i davant del seu marit no sembla haver-ne tingut gens. Molt enamorada, vivia al seu costat —al seu costat és un dir, puix ell voltava nit i dia— en una mena d’embadaliment dolorós. Crec que en certa manera va arribar a estar orgullosa del seu despotisme viril i dels seus èxits.

Al mas de Sant Feliu, va restar-hi, sola i furiosa, la vídua Bernades, Rosita de nom, dona d’història que en la seva joventut havia fet tronar i ploure, mallorquina d’origen com ja he dit, però recriada a Cuba i amb una llarga estada a Andalusia. El seu fill era hereu del patrimoni i era ell qui manava. Des de Barcelona no va trigar gaire temps a enviar-li —càrrega més que no companyia— don Tomàs Zubiburu, submergit del tot en la seva pacífica demència, i els fills d’aquest, encara infants. La vídua Bernades, «la Vieja», com li deien sempre les Zubiburu amb escassa simpatia, era secundada per una vella criada andalusa, Magdalena, i tenia a les seves ordres una colla de mossos.

El mas era gran. Li deien (i potser li ho diuen encara) cal Maginàs, perquè l’avi d’en Tomàs Bernades, que havia comprat les terres i edificat la casa amb una part d’una fortuna guanyada, segons les males llengües, en el tràfic negrer —el comercio del ébano—, es deia Magí i era tan extraordinàriament gros que calgué designar-lo amb l’augmentatiu.

Cal Maginàs en aquella època era una bella propietat que s’estenia pels afores de Sant Feliu, des de la línia del carril fins a les vores del Llobregat. La part alta era vinya; la baixa, horta i fruiterar. No és inoportú de creure que aquesta concentració de «la Vieja», uns menors i un incapacitat en una masia, d’altra banda còmoda i ben proveïda, aclaria notablement la situació de les persones adultes que restaven a Barcelona i els permetia una gentil llibertat de moviments.

Aclaria la situació, però deixava sembrada la llavor d’una guerra civil que no havia d’acabar sinó amb la mort del darrer representant de l’oposició, formada, com és de llei, per Clotilde, Adela i Encarnación, les tres germanes solteres, les niñas. A la primeria —eren tan joves!— varen suportar sense gaire protesta la tirania del cunyat i de la germana gran. Però, a mesura que varen arribar a la majoria d’edat i varen adonar-se que el brillant tirà dilapidava llur patrimoni, les niñas varen provar de resistir. Ai!, tot i que tenien força caràcter, no en posseïen prou per a desprendre’s dels prejudicis d’una època i de les deixes d’un medi —Veneçuela— que conferien al mascle, el varón, una mena de dret diví per a usar i abusar dels privilegis. Hi va haver escenes violentes, llàgrimes i crits, però al capdavall les niñas firmaven els papers que calia firmar i anaven consumant llur ruïna.

Mentrestant cal Maginàs, protegit per un providencial fideïcomís instituït pel suposat negrer, restava incòlume, per bé que abandonat a una mala administració. Tots, grans i petits, hi solien passar els estius. I tots s’hi varen refugiar l’any 1885, quan va esclatar a Barcelona una epidèmia de còlera.

I ara mireu el fat que intervé sota la disfressa d’un flagell terrible. Va ser el mateix còlera el que va menar fins a Sant Feliu el meu pare, aleshores jovencell que estava a punt de llicenciar-se en Dret. El doctor Soldevila restava a Barcelona, lligat a un deure que va complir amb remarcable energia; la seva muller era incapaç de separar-se’n; el seu fill gran ja era metge i exercia la carrera a Maó. Per quins set sous deixarien que el benjamí de la família, estudiant sense obligacions, restés a la ciutat empestada?

El varen enviar a Sant Feliu, on també s’havia refugiat la seva germana Conchita, casada amb l’arquitecte Miquel Pasqual, que era fill de la mateixa vila i hi tenia casa.

A través de les explicacions dels meus familiars més pròxims, aquell còlera, almenys a Sant Feliu, va ser una delícia. Tots els episodis i facècies que començaven a narrar amb la frase consabuda, «L’any del còlera…», eren infal·liblement simpàtics i agradables. Sens dubte ocorre sovint en la vida que les amenaces més ferrenyes i les situacions de plantejament més dramàtic creen estranys oasis d’eufòria, d’enlluernament i, sobretot, d’irresponsabilitat. Un hom té por de les catàstrofes, però sovint, secretament, inconfessablement, les crida i les conjura perquè espera que el deslliurin de determinades obligacions que s’han tornat massa penoses o, més simplement, perquè engrandeixin el marc d’una existència que, subjecta a les contingències ordinàries, hom sap que serà excessivament grisa o excessivament mansa.

M’apresso a dir que el fat que va governar la vida dels meus pares no havia confiat al còlera del vuitanta-cinc cap missió desmesurada. Es va limitar a posar-los cara a cara en una edat i en un ambient propicis a l’amor.

Cal Maginàs, per voluntat del seu propietari i per gust de la seva muller Eloísa, que posseïa el geni de l’hospitalitat o, millor dit, que n’era posseïda amb l’absolutisme i amb la vehemència que sol aconseguir en els medis colonials, es va convertir immediatament en centre de reunió de bona part dels trànsfugues barcelonins. Entre ells, presentat per un amic, va comparèixer el meu pare, estudiant que feia versos seriosos i humorístics i que cercava una mica de societat. L’idil·li va començar poc després i, lentament, entre les rialles de les Zubiburu grans i les burles a estones cruels de Tomàs Bernades, va conduir Carles Soldevila Boixader i Mercè Zubiburu Bethancourt fins al matrimoni.

La cerimònia va tenir lloc un dia de maig de l’any 1891. Deu mesos després, el meu pare, fent una tombarella literària que ara no fóra desenraonat de qualificar de profètica, va simular que jo mateix redactava la participació del meu naixement:


CARLOS SOLDEVILA ZUBIBURU

tiene el honor de participar a usted su feliz llegada

a este mundo y se ofrece como un nuevo servidor.





III. ELS PRIMERS PASSOS. EL COL·LEGI DE SANT MIQUEL


El meu pare, que havia fet la carrera de Lleis amb brillantor, però a gran velocitat —va llicenciar-se als divuit anys—, va entrar a la redacció del diari La Opinión, on va començar per fer gasetilles i informacions i on va acabar fent només articles. Un temps després d’esdevenir chico de la prensa, va guanyar per oposició una plaça d’oficial de quintes de la Diputació Provincial i va combinar les dues professions d’acord amb un patró si fa no fa clàssic als països llatins.

És indubtable que la feina de les oficines públiques i de les redaccions de diari implica, i sobretot implicava fa mig segle, un floret d’al·licients que feien suportable la modèstia dels sous. Eren feines discontínues, executades gairebé sempre en equip, interrompudes per converses, acudits i facècies de tota mena. En l’ocasió més solemne i més delicada, era possible d’inventar una frase, un tret caricatural, una observació irreverent que el gremi recollia amb delit i feia circular en veu baixa. Tant la redacció com l’oficina eren una mena de «penyes», una mica menys ocioses i una mica més responsables que les dels cafès.

D’altra banda, el meu pare, redactor de diari, va arreplegar de ple l’Exposició Universal del 1888. Era molt jove, escrivia amb solta i facilitat, gaudia d’un apetit magnífic. La sèrie d’inauguracions de pavellons, de banquets solemnes, de lunchs, de xampanys d’honor, de funcions de gala, de visites a vaixells de guerra, de recepcions i d’assemblees a què va assistir en aquells mesos incomparables varen restar en el pòrtic de la seva vida com una mena de fris pantagruèlic, lleugerament somogut per les salves de l’artilleria i l’esclat dels aplaudiments.

Imagino que als gaudis estrictament personals que va procurar-li l’Exposició s’afegia la sensació de plenitud comuna a tots els barcelonins de la seva generació que eren testimonis (i que probablement en un o altre grau se n’imaginaven coautors) del sobtat engrandiment de Barcelona sota el guiatge del gran Rius i Taulet. És un fet que cada cop que el meu pare, ja revestit de la toga notarial, retrobava un company d’aquell període mirífic, semblava que rejovenís tot d’una i que reprengués el posat i fins el llenguatge del vuitanta-vuit.

Ignoro si encara intervenia gaire en la redacció del diari El Suplemento, que havia succeït La Opinión quan jo vaig començar a retenir algunes impressions, visuals i auditives. Recordo, sí, amb força precisió, haver entrat de la mà del meu pare en un pis baix —segurament un entresòl— de la Rambla i haver-me trobat assegut en una cadira de braços, sobre un munt de llibres que em permetien d’arribar a posar les mans damunt la taula. Feia sol. Una claror molt viva inundava la cambra. La taula era neta, desembarassada o amb molt poques andròmines. Algú va posar-me un llapis als dits i va oferir-me un full de paper blanc perquè al meu albir hi tracés ratlles i gargots. El meu pare devia treballar en un altre despatx. Crec que vaig ser bon minyó i que em vaig saber entretenir tot sol. Va ser el meu primer contacte amb la premsa.

També en aquesta mateixa època em reveig un vespre, a encesa de llums, estacionat amb el meu pare davant els encerats on els diaris amb redacció a la Rambla donaven al públic les darreres noves de la guerra de Cuba. Hi havia molts homes drets al nostre entorn. Tots alçaven els ulls i els fixaven en les lletres blanques. Em fa l’efecte que ningú no deia res, com si tothom tingués la sensació de ser en presència d’un malalt greu o d’un difunt. I jo, infant de pocs anys, sigui per mimetisme, sigui per obra d’alguna impressió recollida en les converses que sentia a casa, participava a la meva manera de l’angunia i de l’aclaparament d’aquelles figures que per uns instants havien perdut l’esma de gesticular i de parlar en veu alta.

Tinc d’altres records de la guerra de Cuba. Un dia algun parent o amic de la família em va donar un sobre dins el qual hi havia un dibuix sobre cartó. Representava el port de l’Havana; en primer terme es veia la coberta d’un cuirassat on uns quants oficials amb cara de porc seien jovialment, a l’entorn d’una taula. Del primer vaixell al segon corria una mena de ble que al capdavall contenia un grumoll de pólvora. Amb un llumí es calava foc al cap de ble que sortia del primer vaixell, el foc corria vers l’altre cap i en arribar-hi es produïa una petita explosió. Era la «voladura del Maine», explicada com un acte deliberat dels propis nord-americans per justificar llur entrada en guerra.

Tampoc no s’ha esborrat de la meva memòria una altra impressió concernent al mateix episodi. Érem a casa de les meves ties Zubiburu, un pis gran i antic al carrer d’Escudellers, cantonada al carrer Ample. Al saló hi havia molta gent. Les senyores seien en les cadires isabelines entapissades de domàs vermellenc. Els senyors, formant grup, parlaven drets al mig de la vasta sala. Jo els veia des del corredor. Els veia i els sentia perquè la discussió era forta i el tema apassionant. Què calia fer si un estol ianqui (en aquells dies els nord-americans no eren anomenats altrament, i a molts els en queda el vici potser no gaire diplomàtic) apareixia davant de Barcelona? «Clar i net», va fer una veu decidida, «jo hissaria la bandera estelada i els invitaria a desembarcar». Era massa jove per a mesurar l’abast de semblant declaració; en devia tenir força, perquè les veus esclataren més vibrants i ja no vaig entendre res més.

Tot el que afegís a aquestes breus impressions fóra fabricat a posteriori. El drama de la pèrdua de les colònies, que indubtablement va promoure reaccions intenses i variades, va passar sobre la meva infància sense deixar-hi una d’aquelles empremtes que sempre més es retroben com la cicatriu d’una ferida.

Vaig col·leccionar uns cromos on apareixien soldats vestits de rayadillo, amb capells de palla, vaig familiaritzar-me amb els noms de Maceo i Màximo Gómez, Mac-Kinley i l’Almirante Cervera. Vaig sentir parlar molt dels «repatriats». Reveig molt bé un dibuix del Blanco y Negro, on uns soldats ajaguts al cim d’un penya-segat tiren contra uns americans que desembarquen en una platja; a sota hi havia una llegenda que deia: «El ultimo esfuerzo, dibujo de Méndez Bringa». Però tot plegat va relliscar sobre la meva innocència sense arribar mai a produir un clima d’angúnia. Era que els meus pocs anys em tornaven insensible al drama o era que el drama revestia al meu entorn formes atenuades i no gens patètiques?

Em decanto a creure que hi va haver la meitat de cada cosa.

L’any 1895 el meu pare havia guanyat per oposició una notaria de Barcelona, alhora que don Antoni Par, don Josep Torras Sampol, don Josep Sorribes i dos advocats més que no recordo. La planeta de la família, amb aquest esdeveniment, va quedar fixada. El primer despatx va funcionar en un modest entresòl del carrer de Tallers, tocant a la Rambla. A sota hi havia una impremta, que va acompanyar amb el rítmic trontoll de la seva màquina algun dels meus primers insomnis. Al costat de casa, en el mateix replà, vivia un sastre que es deia Campalans. El seu fill Rafael, que vaig retrobar al cap de molts anys director de l’Escola del Treball de la Mancomunitat i més tard diputat socialista, va fer amistat amb mi a través del reixat que separava els dos patis, em va ensenyar a caçar mosques i dipositar-les dins una ampolla. Del carrer de Tallers, família i despatx vàrem canviar-nos al Portal de l’Àngel, número 19, pis primer, en una casa avui desapareguda per a deixar lloc al solar que a hores d’ara comencen a edificar els Agents de Canvi i Borsa i el Banc d’Espanya.

És perquè ja no existeix que la recordo amb un punt d’acarnissament?

La casa tenia pocs metres de façana, cinc pisos i una sola porta a cada replà; l’entrada i una botiga —un estorer— ocupaven la planta baixa. Veig encara els rotlles d’estora, drets sobre la vorera, arrambats a la paret; respiro l’olor de l’espart —una olor fada i com polsosa— i la sentor de la pintura verda amb què pintaven les persianes —una olor forta i lleugerament agressiva. L’entrada no tenia res de particular; estava enllosada de marbre blanc i negre, com un tauler d’escacs, hi havia el consabut quiosc per a la porteria —nu, glacial, sense una cortina, sense altre moblatge que tres cadires. M’explico que la portera no s’hi estigués gaire. Aquella mena de vitrina semblava més a propòsit per a exhibir-hi objectes que per a arrecerar persones. Sobre el començament de la barana s’elevava una figura femenina en ferro colat, pintada d’un negre lluent; sostenia en la mà dreta un fanal on el gas xiulava sovint amb estridència. Fins al principal, on vivia un dentista casat amb una filipina que es banyava tres cops al dia, segons les enraonies del veïnat, l’escala era tota de marbre, però no gens monumental. D’allí en amunt era de mosaic amb vora de fusta. En compensació, a mesura que pujava, de llòbrega que era s’anava tornant clara, per a esdevenir francament alegre en el darrer pis, habitat per un músic que tocava en l’orquestra de no sé quin teatre. Però nosaltres vivíem al primer pis, la qual cosa vol dir que no gaudíem de les honors del dentista ni de les joies del músic. La finestra del celobert que restava al nostre nivell no vessava sinó una claror tèrbola.

Val a dir que aquesta circumstància aleshores no m’impressionava gaire. El meu pis em semblava el punt dolç dels pisos. Mirava el pati del dentista com si fos submergit en una fondalada malenconiosa i si, per atzar, pujant al terrat, passava per davant de la porta del músic, em semblava que m’acostava a una existència menys consistent, menys confortable i menys seriosa que la nostra.

De més a més, a partir dels set o vuit anys, pujava i baixava tan de pressa que no em quedava lleure per a gaires reflexions. Crec que, en tot el temps que vàrem habitar aquella casa, mai no vaig posar el peu en els tres primers esglaons de l’escala: els salvava d’un bot. La portera, quan s’esqueia a l’entrada, solia cridar: «Algun dia et trencaràs el cap. Per què corres tant?».

Per què corria tant? No ho hauria sabut dir. Sens dubte m’agradava de córrer i de saltar com agrada als cadells, a les bestioles joves, pel gust de despendre forces i de posar a prova les apteses del cos. Però, de més a més, el meu deler de velocitat tenia una altra causa més pregona i més permanent: provenia d’una mena de frenesí, d’impaciència, de furor secret que m’empenyia a arribar amb anticipació a tot arreu —fins al col·legi— i que de gran m’ha convertit en un dels homes que més ha esperat els altres en tota mena de cites i reunions. Ara, a desgrat dels anys, encara retrobo aquest impuls i, tot i no fent-li gaire cas, li somric com a una vella coneixença.

Però no anticipem. Tinc cinc anys. Em duen al Col·legi de Sant Miquel, al carrer del Governador, avui Duran i Bas. M’hi duen sens dubte per la raó poderosa que és al barri, a quatre passes de casa. Déu meu, tampoc no existeix l’edifici del meu primer col·legi! Ha quedat absorbit dins la massa de pedra picada que ocupa el Foment de la Pietat Catalana. Tanmateix, en passar per davant del seu portal noble em sembla reconèixer, si més no, l’estructura del pati del meu col·legi. Si aquest era del segle XVIII i tenia un aire força desmarxat, per bé que animat i simpàtic, el que l’ha succeït és pulcre, sever i d’allò més gòtic. Ah, quina feina per a trobar el passat! Quantes pedres cal remoure, quantes línies rectes cal corbar, quantes perspectives insolents cal obstruir, quantes olors esvaïdes cal revifar! Una olor que almenys subsisteix en aquell trosset de Barcelona trasbalsat per les reformes és la botiga de vins i aiguardents que hi ha al carrer de Duran i Bas, que suposo hereva del celler ple de caràcter que hi havia al mateix punt fa mig segle. El d’aleshores era més ombrívol, més misteriós. Però, en fi, la memòria troba en aquesta exhalació alcohòlica un estímul i l’aprofita per a prosseguir la difícil reconstrucció del passat.

Entrem per l’ample portal al pati que degué ser senyorívol en els seus bons temps, però que ha esdevingut el feu d’un baster que hi treballa de sol a sol. Pugem per la bella escalinata —bella a despit dels escrostonaments i les nafres— i entrem al Col·legi. Som a l’aula dels pàrvuls, una aula gran, de forma llargaruda, amb dos o tres balcons que donen a un pati de terra a nivell del pis principal. El pati és ombrejat per mitja dotzena de plàtans. Al fons hi ha una balustrada per la qual podríem abocar-nos al carrer Montsió si no ens ho impedís una gelosia pintada de verd. En aquest pati jugàvem a les hores d’esbarjo.

El mestre es deia Pons, el senyor Pons. Era prim, em semblava alt, i els seus cabells grisos s’arrissaven al voltant d’una calba lluent. A mesura que m’esforço a recordar la seva figura trobo que se’m confon amb la de don Eduard Dato, tal com era a les darreries de la seva vida, però sense l’elegància que distingia el vell polític conservador. No, no; el senyor Pons era força vulgar; mancava enterament d’estil… Retiro la imatge de don Eduard Dato; em fa més nosa que servei.

No puc recordar el senyor Pons ensenyant-me a llegir, ni a comptar. En canvi, el reveig amb certa precisió quan els dissabtes a la tarda seia vora una taula negra, damunt la qual es dreçava un faristol sostenint un gran llibre obert. Era una Història Sagrada en làmines a tot color. La Creació, el Paradís Terrenal, Adam i Eva, l’Arbre de la Ciència i la Serp que s’hi caragola, Caïm i Abel, Noè en la seva arca, Abraham deturat per l’Àngel de Déu quan anava a sacrificar el seu fill Isaac, Rebeca abeurant els camells, Esaú i Jacob; Josep venut pels seus germans; Josep en presència del Faraó; Moisès salvat de les aigües i els altres episodis de la vida d’Israel han començat a existir per a mi en aquella aula del carrer del Governador.

Em dol que les explicacions amb què el senyor Pons acompanyava el pas de les làmines fossin de la seva collita. Crec que almenys a mi m’hauria fet bé que la impressió visual, ja prou mediocre, hagués estat amanida purament i simplement amb la lectura de la Bíblia. Hauria deixat de copsar moltes coses, això és segur; però també ho és que les que haguessin arribat a la meva tendra imaginació hi haurien deixat un solc inesborrable i que àdhuc les frases inintel·ligibles m’haurien gronxat amb una música noble que tard o d’hora hauria trobat el seu sentit.

El criteri de no oferir als infants sinó menges puerils cada vegada em sembla més reprovable. D’altra banda, en resseguir les etapes del meu aprenentatge, m’adono que aquest criteri només ha estat observat a mitges i amb evident mala traça. En aquella mateixa classe de pàrvuls on la Història Sagrada ens era oferta, en forma si fa no fa de rondalla, sens dubte per por d’enfrontar-nos amb la majestat de la Bíblia, hom ens obligava a aprendre de cor una mena de parlament-felicitació que començava així: «Al levantarme de este humilde lugar son tantas y tantas las ideas que acuden a mi mente que, en verdad, no acierto a coordinarlas. Ante tamaña empresa temo quedarme corto…».

El parlament que havíem de pronunciar el dia de Nadal davant la família reunida seguia en aquest mateix to durant set o vuit minuts. Us ben juro que no sabia pas el que hi deia. Enfilat dalt d’una cadira, recitava com un papagai un text enterament desproporcionat a la intel·ligència d’un noiet de quatre o cinc anys i, de més a més, intrínsecament ridícul.

De manera que el mateix professor que per una banda es nega a servir directament les grans obres o no arriba a pensar que s’hi puguin servir, per l’altra imposa als febles estómacs un seguit de plats indigestos que no tenen l’excusa de la grandesa, de la perfecció ni de la santedat.

I vegeu on arriba la ironia del destí. De pàrvul ningú no va ocupar-se de familiaritzar-me amb les Sagrades Escriptures, obeint una tradició segles ha consolidada a la nostra terra. De les làmines del senyor Pons vaig passar més tard a la lectura del Fleury, un Fleury guarnit amb unes dècimes sense poesia ni gràcia. Després, res. L’assignatura de Religió, que en qualitat de voluntària figurava al nostre Batxillerat, s’ocupava de dogma i d’organització de l’Església, però no remuntava a les fonts. Tanmateix és una mica fort de passar tota la vida sense donar un cop d’ull al llibre per excel·lència i per antonomàsia, o proclamat ara i adés pedra angular de la civilització occidental. Un hom, per distret i incoherent que sigui, ve un dia que es diu: «Té, vull llegir l’Antic i el Nou Testament». I aleshores ocorre que li ve a les mans la versió de Cipriano de Valera, el protestant que, això sí, escrivia un castellà saborosíssim.

Però deixem aquesta digressió, que, prolongada, ens menaria massa lluny, i tornem al Col·legi de Sant Miquel, en el vell carrer del Governador. Sembla que no hi feia gaires progressos. No ho dic perquè m’hi recordi en cap posició d’inferioritat, ni patint algun càstig ominós. No. Si en aquell col·legi vaig passar algunes hores amargues, és evident que no van marcar-me amb cap estigma especial. Temo que ja en aquella època gaudia d’un meravellós poder d’inhibició i que, dels meus probables fracassos davant els sil·labaris i els primers llibres de lectura, no arribava ni a adonar-me’n.

No obstant, el meu pare degué tenir-ne algun esment, perquè un dia —això, sí que ho recordo!— va agafar-me pel seu compte, em va dur vora els vidres del balcó i va obligar-me a confegir un rètol que lluentejava a l’altra banda del Portal de l’Àngel, damunt d’una botiga de cintes i passamaneria. Les lletres, que després m’ha vagat de llegir i de rellegir, eren aquestes: «arquimbau». Vaig provar, vaig tornar a provar…, i no me’n vaig sortir. Aquelles síl·labes revesses excedien els meus pobres coneixements. El meu pare, que quan perdia la paciència era força tempestuós, va descarregar un cop de puny sobre la taula, i jo, que era força impressionable, vaig trencar un plor desesperat.

Aquella nit probablement els meus pares varen parlar amb melangia de la meva incapacitat i varen decidir de dur-me a un altre col·legi on uns mestres més actius, més hàbils o més conscienciosos provarien d’ensenyar-me les beceroles.





IV. EL LICEO POLÍGLOTA


Efectivament, no sé si aquell mateix curs o el curs següent vaig ingressar al Liceo Políglota, establiment que gaudia d’una sòlida reputació i que ocupava un immoble propi, edificat a posta, al capdamunt de la rambla de Catalunya. El col·legi anys ha que ha desaparegut; però el seu estatge, amb un pis sobreafegit, subsisteix encara convertit en Escola Normal de Mestres.

El Liceo Políglota! Fou allí on realment vaig adonar-me de la meva condició de col·legial, on vaig contraure les primeres amistats, on vaig començar la veritable descoberta del món. Quan hi vaig entrar era a punt de complir set anys i el segle XIX era a les acaballes. Encara ens estàvem al Portal de l’Àngel; el cotxe —un faetó vulgar, estirat per dos cavalls— venia a cercar-me al matí i em tornava a casa al vespre. A migdia, anava i venia del col·legi en un «acompanyament», és a dir, formant colla amb altres xicots que vivien dins d’un determinat itinerari i sota la vigilància d’un ayo.

El faetó del Políglota! Devia ser com tots els faetons, no ho dubto. Per no distingir-se’n no duia ni un modest rètol amb el nom del col·legi. Però cal perdonar-me si a mi em sembla un vehicle a part, únic. El veig tan bé amb el seu xarol clivellat, el seu tronc de cavalls no massa ben aparellats, els seus seients, que de vegades treien un manyoc de clin! El que no puc és recordar la fesomia del cotxer. El meu faetó circula per la Barcelona fi de segle com un faetó fantasma, sense ningú que el meni. En canvi recordo algun dels ayos que ens hi acompanyaven i que amb penes i treballs mantenien una mica d’ordre entre els seus joveníssims passatgers. Hi havia un andalús, el senyor Giménez, que conservava l’accent nadiu en tota la seva puresa i que a l’hivern s’embolicava amb més fred que gallardia en una capa madrilenya de color marró amb aplicacions de vellut negre. Un bigoti abundant se li menjava la cara eixuta i olivàcia. Parlava poc i semblava enyorós. Suportava les entremaliadures i facècies dels col·legials amb una mena d’indiferència fatalista o potser vivia tan absort en les seves pròpies cabòries que ni se n’adonava. Només un cop uns «mistos de Garibaldi», engegats amb tan mala traça que van socarrimar-li el bigoti, varen tenir la virtut d’exasperar-lo. Va agafar pel braç el suposat culpable, el va sacsejar una mica, no massa, i va exclamar: «¡Caramba, con lo puñeterito fósforo!». Res més. Al cap d’un minut, reprès pel seu somieig, baixava del cotxe per anar a trucar a un altre noi. El picaporta retrunyia violentament: dos pics i repicó. A quin carrer érem? No ho sabria dir amb exactitud. Recordo un carrer regular com els de l’Eixample, però obstruït per algun edifici de tirat antic, amb simples baranes de barrots llisos alternats amb altres de ferro caragolat en espiral a la moda del segle XVIII. Era el carrer de Méndez Núñez? Era el pont de la Parra, tros anticipat del que després ha esdevingut Via Laietana? No ho sé… Hi veig l’entrada d’un magatzem de teixits on de vegades s’estacionava un vehicle de fàbrica curull de peces que saltaven de les mans d’un home amb brusa blava a les mans d’un mosso amb brusa blanca i que després desapareixien a bord d’un carretó de tres rodes. De l’adroguer de la cantonada venia alguns dies una fumerola espessa que filtrava dins el cotxe i ens amarava d’una càlida aroma de cafè torrat. Altres dies coincidíem amb les cabres de la llet, que s’ajeien al bell mig de la via amb les seves mamelles inflades i el seu posat desencisat i meditabund. Els tres o quatre nois que sèiem al cotxe gaudíem de tots aquests espectacles matinals amb els sentits encara mal desperts. Però de cop i volta apareixia el nostre company Garbí, Cèsar August Garbí,[1] amb el seu macfarlan blau fosc i la seva gorreta escocesa. Devia tenir deu o dotze anys. Era alt —o en aquell temps m’ho semblava. Tenia els ulls clars, tirant a verdosos, i la pell bruna. Sabíem vagament que era fill d’un arquitecte de certa anomenada, però no era pas aquesta circumstància reflexa el que ens impressionava a nosaltres, infants de menys edat que ell. No: el que ens impressionava era ell mateix. Entrava al cotxe xiulant amb sordina, com aquell qui vol dissimular que en porta una de cap. De vegades ens deia: «Bon dia, companys», amb una mica d’èmfasi; de vegades seia sense interrompre el seu xiular. Tant se val. La seva aparició canviava de sobte el clima del cotxe com l’aparició del primer actor canvia amb només trepitjar l’escenari la temperatura del públic. Les deixalles de son que fins aquell moment ens havien mantingut mig arraulits en el nostre racó es dissipaven com per art d’encantament. Tots ens eixorivíem i creuàvem mirades d’intel·ligència: els dos germans Bigues, del carrer de Fontanella, prims tots dos, el petit picat de verola; en Gurri, que quasi perdia el seu posat d’enze i movia les seves manetes grassones sobre unes calces que ja li quedaven massa curtes; en Cabré, encarcarat, cellajunt, amb aquella eterna olor de cosmètic… Quina expectació, Déu meu! És ben cert que el fet de conèixer el desenllaç d’un drama no lleva gens d’interès als episodis que hi menen.

Com cada matí, en Garbí aprofitava la primera absència del senyor Giménez per a treure de la cartera un tros de paper on havia dibuixat i il·luminat amb força traça un escut de les quatre barres amb una petita falç al peu.

—El d’avui t’ha quedat més bé que el d’ahir —li deia en Cabré.

—És que, aquest, l’he pogut pintar amb els colors que té el papà. A la meva capsa, no hi tinc cap vermell com aquest… Aquest sí que és bo!

—Quan el veurà en Colomines! —exclamava un dels Bigues. I tots sentíem una esgarrifança i ens fregàvem les mans.

En Colomines vivia al capdamunt del carrer de Girona i era fill d’un regidor republicà, circumstància que cap de nosaltres no ignorava, per bé que cadascú la interpretés a la seva manera. Tenia si fa no fa la mateixa edat que en Garbí, però encara era més alt que ell i una mica carregat d’espatlles. El seu nas llarg i punxegut, inserit en un rostre petitíssim, acabava de donar-li aspecte de cigonya. Ara m’estranya que no li diguéssim aquest motiu; però el fet és que no l’hi dèiem. En Colomines era un dels últims que anàvem a recollir; entrava al cotxe quan ja era ple i sovint li calia restar dret entre dos rengles de genolls, aguantant-se al sostre amb una mà, mentre amb l’altra sostenia un paquet de llibres lligats amb una esplèndida goma vermella, potser perquè sentia una mica de menyspreu per les nostres carteres de pàrvuls. Si per atzar no se n’adonava ell mateix, algú de nosaltres li deia:

—Ei! Colomines… Que no l’has vist avui?

Però en general no calia cap advertiment; tot just instal·lat al cotxe, en Colomines descobria l’escut i exclamava:

—Tornem-hi! —i corrugava les celles i semblava que el nas se li allargués.

A mitja veu, per no treure el senyor Giménez de la seva taciturna apatia, començàvem a creuar una colla d’arguments i sobretot d’improperis, on sens dubte es reflectia, simplificada, la dialèctica d’aquell temps.

—La falç em sobra! —rondinava indefectiblement en Colomines passejant la seva mirada d’ocell per damunt el rengle que li quedava davant—. Traieu la falç —afegia amb un deix conciliatori— i jo respectaré l’escut…

—La falç és el símbol —replicava en Garbí amb una entonació sibil·lina que m’impressionava profundament i que jo, després, em repetia a soles com si es tractés d’una fórmula d’encanteri: «La falç és el símbol».

Així que l’ayo ens deixava sols, començava la batalla. En Colomines tractava d’abastar l’escut de paper per arrencar-lo; en Garbí, que hi era a prop, el defensava amb braó. La resta del passatge s’empenyia i cridava, però sense arribar a fer-se mal. En Gurri, un minyó obès, d’ulls negres, dolços i un xic bovins, envermellia violentament i procurava sostreure’s a la batussa, mentre gemegava: «Aneu amb compte… Mireu que ve el senyor Giménez…».

I al capdavall era veritat; s’obria la portella del cotxe, entrava un altre noi i darrera d’ell, el senyor Giménez. Tot d’una s’apaivagava el tumult; defensors i atacants —molt més nombrosos aquells que no aquests— cuitaven a reprendre els seus llocs i fins a simular una placidesa que no s’adeia gaire amb les respiracions agitades i les vestimentes en desordre. En Cabré es llevava la gorra i s’afanyava a refer la seva clenxa perfecta, tot inundant-nos amb el perfum del seu cosmètic. En Colomines cercava per terra un llibre o un quadern que li havia caigut en el fort de la batalla, fugint del cinyell de goma. Les mans grassones d’en Gurri tornaven a immobilitzar-se sobre les seves calces massa curtes, que deixaven al descobert la carn flàccida i lletosa de la cuixa. Els germans Bigues procuraven de retenir un riure convuls que els agitava sobre els coixins de molesquí. I així, fins a la nova parada, en què es repetia la mateixa funció amb augment de comparses.

En aquest faetó va néixer el meu catalanisme. El fenomen és curiós i no pas perquè el lloc em sembli impropi; el germen de les idees viatja en tota mena de vehicles i s’acomoda en tota mena de bressols. El que realment m’ha produït una certa admiració, quan hi he pensat de gran, és el fet que res en la meva educació ni en el meu ambient familiar no em preparés per a aquest contagi, que tanmateix va ser fulminant.

A casa enraonàvem exclusivament en castellà, que era l’idioma de la meva mare. Les meves ties, amb les quals passava llargues temporades, professaven un unitarisme ferreny i asseguraven que el català, que entenien i fins parlaven, era un llenguatge pagesívol. El meu pare, mentre érem infants, no parlava mai de política en la nostra presència, i, si ho feia, els seus fills no ens n’adonàvem. Estic segur que quan jo li vaig comunicar la meva devoció a les quatre barres i a la falç va somriure tot sorprès, però no va concedir al fet la menor importància. Ell en aquella època pertanyia, vagament, al partit liberal i, com molts homes de la seva generació, no nodria cap hostilitat contra el catalanisme, que aleshores, des de les seves posicions artístiques i literàries, iniciava l’assalt al poder. Però no hi creia. Com Joan Sardà, es deixava commoure pels poetes i encisar pels pintors i fins mig convèncer pels historiadors, però a soles es demanava amb certa angunia: «Pot tornar la mar als rius?».

Em deturo. No vull encetar un tema així d’important en aquest lloc. Suscita massa reflexions perquè m’avingui a associar-lo als primers barboteigs d’un infant impressionable. Més endavant, quan l’infant comenci a fer-se home i els seus sentiments agafin un besllum de consciència, li trobaré una col·locació més escaient. Ara val més que tornem al Liceo Políglota.

El dirigia el seu fundador, don Frederic Nogués, home consagrat a l’ensenyament des de la seva joventut i que havia adquirit un aspecte imposant. Era sec, molt alt, amb un cap petit, on s’obrien uns ulls grans, de mirada lleonina. Duia sempre una mena de levita o de jaqué de color fosc que acabava de revestir-lo de prestigi. Hauria pogut passar per una reencarnació de don Quixot si no hagués estat pel seu posat i per la seva mirada, incompatibles amb tota idea de feblesa mental o de deliri. Compareixia a les classes de sobte, sense fressa. Els alumnes ens posàvem drets perquè ens havien dit que calia fer-ho, però també per un impuls d’espontània reverència. Si ens quedava esma mormolàvem a l’orella del company més pròxim: «Don Federico!». En general, no feia sinó saludar el professor, donar un cop d’ull a la classe i desaparèixer. De vegades, però, pronunciava breus sermons en una veu enèrgica que la mirada acompanyava d’allò més bé. Don Federico ha estat una de les més reeixides encarnacions del principi d’autoritat que m’ha vagat de veure.

La classe de pàrvuls del Liceo Políglota era regentada per dues senyoretes, filles de don Federico. Eren molt joves; una d’elles duia encara la trena, lligada sobre la nuca. No sé si va ser obra de llur paciència, de llur instint maternal, del misteriós efecte que exerceix l’oposició de sexe àdhuc en les primeres edats de la vida, de la confiança que varen saber inspirar-me; el fet és que vaig enllestir el meu aprenentatge alfabètic i vaig arribar a llegir correctament. Vaig passar després a la classe dita semielemental. N’era professor un home alt, calb, simpàtic i xerraire. Mentre els deixebles llegíem en veu alta i per torn el «Juanito» o el «Narro», ell obria un calaix de la seva taula i llegia una novel·la que hi tenia amagada. Periòdicament, sense gairebé alçar el cap, deia: «Otro». I un altre alumne continuava la monòtona lectura. Aquesta petita trampa, que no passava inadvertida a cap de nosaltres, influïa en el to de la classe.

De la classe següent, a la qual vaig ingressar quan ja havia fet vuit o nou anys, en tinc un record confús i horrible. Em sembla que hi havia massa alumnes i que no solament ocupàvem els tres bancs que, formant escala, cobrien tot el fons de l’aula, sinó que seien també en bancs suplementaris, sense respatller. Més, però, que llur nombre va impressionar-me l’agitació que els dominava. Tot just el professor es girava d’esquena per assenyalar un mapa o per escriure a la pissarra, deu o dotze xicots es lliuraven a una mímica obscena, amb frenesí manicomial. Crec que jo no era encara en condicions d’interpretar els seus símbols fàl·lics i les seves esquemàtiques al·lusions a l’acte sexual, però és segur que hi pressentia una baixa i trista maçoneria a la qual no arribaria mai a pertànyer. Cuitaré a afegir —puix no voldria que ningú m’imaginés fent oposicions a l’angelisme— que aquesta repugnància meva envers la crua pornografia, així adolescent com adult, no deriva de cap virtut extrema, sinó que és més aviat un tret hedonístic. Mai no he pogut concebre la voluptat sense divorciar-la prèviament de la grosseria.

En sortint d’aquesta classe vaig fer l’examen d’ingrés al Batxillerat. I des d’aquest punt i hora vaig començar a trobar cert interès en l’estudi o, millor dit, en l’aprenentatge de determinades disciplines, com la Geografia, la Història i el Francès.

Vaig ser un mediocre alumne d’alemany i mai no he arribat a posseir aquesta llengua, tot i haver tingut des de petit una professora excel·lent. En canvi, vaig fer ràpids progressos en el francès, que per a mi, com per a molts dels meus coetanis, va esdevenir un segon idioma.

N’era professor, al Liceo Políglota, un home que no semblava pas haver nascut per a aquest ofici. Calb, lleig i coix a conseqüència d’un accident que havia requerit l’amputació total d’una cama, els seus pares havien tingut la pensada de posar-li el nom d’Àngel, que anteposat al cognom de Bello donava un resultat excessivament optimista. Ell se’n planyia sovint: «¡Miren que llamarme a mí Ángel Bello!».

De francès, en sabia. Havia viscut una colla d’anys a França i n’havia tornat amb una gal·lofília aguda i per tota la vida. Una de les seves dèries era de fer comparances entre els monuments de París i els de Barcelona, i no cal dir com aprofitava aquest fàcil exercici per a infligir al nostre tot just acabat Palau de Justícia o a l’encara no acabat Palau de la Música una terrible i irremeiable derrota. No era un professor greu, ni seriós. Prenia la classe com una prolongació de la família o de la tertúlia i s’hi produïa amb una incansable i immarcescible espontaneïtat. Ell sabia prou que no sempre deia coses justes, ni sensates. Ho sabia i ens ho feia comprendre. Treia motius a quasi tots els alumnes; jo era «Carolitus secundus», perquè hi havia en Carles Martí, més gros i més alt que jo, que, naturalment, era «Carolitus primus». En Miquel Baltà, cara-rodó, aplicadíssim i ple de seny, era «Papà Baltà». Amb l’excusa de fer conversa en francès o sense cap excusa, perquè el cor li ho demanava, comentava les noves del diari sense molestar-se a dissimular les seves simpaties ni les seves antipaties. Ens feia la història dels seus desastres familiars i ens pintava amb vius colors les seves dificultats econòmiques, ens confiava les seves aprensions respecte a una filla malalta. Més d’un cop s’havia posat a plorar. Però en general es deixava endur per la musa satírica i faceciosa. En la lectura i en els exercicis de traducció en veu alta que ens obligava a practicar interpolava frases grotesques que de vegades agafaven desprevingut el noi que les repetia d’esma enmig de les rialles de la classe. No s’estava de fer observacions contra el llibre de text, ni contra el catedràtic…

Més d’un cop, recordant don Àngel Bello, m’he admirat que don Federico el tingués al seu col·legi. Em fa l’efecte que la vitalitat exuberant, la passió i l’histrionisme d’aquell professor de francès no s’adeien amb els principis de la casa. El suportava per misericòrdia?, és que, a despit de la divergència de temperaments, don Federico s’adonava de l’eficàcia pedagògica del senyor Bello?

Per a mi, deixeu-m’ho confessar, aquell home pintoresc ha estat un dels millors professors que he tingut. No pretenc que ho fos per a tots els alumnes; n’hi devia haver que necessitaven un règim més sever i un ensenyament més metòdic. Menys personalitat i més disciplina. Jo, en canvi, necessitava algú que m’evités l’esglai paralitzador i les llargues fugues a països imaginaris. El senyor Bello ho aconseguia, tot inspirant-me confiança i tot convertint-se ell mateix en «centre d’atenció». Però, de més a més, el senyor Bello s’interessava en les coses que ensenyava; no les tractava mai amb la mecànica indiferència del repetidor. Semblava que hi topés per primera vegada. Era irreverent, però viventíssim; no tenia mètode, però el suplia amb la frescor de les seves dites i l’oportunitat de les seves correccions.

No puc mesurar fins a quin punt dec al senyor Bello la meva inclinació a la cultura francesa. Crec que en definitiva aquesta inclinació s’hauria produït més tard o més d’hora per obra d’unes afinitats nadiues i en bona part irrevocables. Però és innegable que ell, tot i el seu temperament apassionat de celtiber, va ajudar-me a trobar un camí que en general era el que havien seguit els nostres antecessors immediats.

Som probablement la darrera generació que s’ha format sense escrúpols ni hipocresies sota la influència francesa. Adonar-se que un hom viatja en el furgó final d’un llarguíssim comboi no és potser molt agradable. Posats a triar, ens hauríem estimat més ser contemporanis dels grans constructors de catedrals, dels mestres arquitectes i escultors que varen dreçar les meravelles de Chartres i d’Amiens, de Reims i de París, i que havien d’ensenyar els qui varen venir a Espanya a alçar les catedrals de Burgos i de Lleó, que no ser contemporanis de Bonnard i de Matisse, de Rodin i de Maillol. Gal·licisme per gal·licisme, àdhuc dins els cent anys últims, potser ens hauria donat més categoria recollir de viu en viu la lliçó de Comte i de Claude Bernard, de Taine i de Tocqueville, de Sainte-Beuve i de Renan que no les de France, Gide, Bergson i Maurras.

Tanmateix no seguirem la moda, renegant de mestratges que no ens ha imposat ningú i que comptat i debatut ens han preparat força bé per a gaudir de les suavitats de les roses i no massa malament per a suportar la coïssor de les espines.

Si en alguna classe la influència anarquitzant del senyor Bello trobava un correctiu, aquesta classe era la de matemàtiques. Crec que ja hi vaig entrar amb recel. M’havia adonat que les ciències exactes no em provaven gaire. Però estic segur que va acabar de fer-me-les odioses el caràcter del professor. Pobre senyor Bosch, si em sent des de la seva tomba, com corrugarà les celles i agitarà el seu índex terrible i comminatori! Cuito a declarar que el senyor Bosch era un excel·lent professor, d’allò més competent, apassionadament enamorat de la seva ciència, dotat de la preciosa facultat d’explicar els teoremes més enrevessats en forma entenedora, ple d’autoritat… Massa autoritat! Almenys per a mi, que amb poca en tenia prou. La severitat del seu rostre, que arribava a convertir-se en una màscara extrem-oriental de la ira, les seves freqüents excomunions («¡Así se grillase usted, amén de Dios!»), la facilitat amb què tirava la barra de guix contra l’alumne entremaliat, m’esglaiaven. L’hora que vaig passar a la seva aula durant els quatre cursos de matemàtiques va ser per a mi la pitjor del dia. La seva veu i el seu posat quan m’interrogava paralitzaven el meu cervell i no em deixaven sinó un delit foll d’enllestir fos com fos aquell suplici. No crec que amb un altre professor menys impressionant hagués arribat a ser un bon matemàtic, però estic segur que m’hauria estalviat l’únic suspens de la meva vida, obtingut per la incapacitat no precisament congènita de fer una senzilla operació mental sota una mirada autoritària.

Val a dir que ni ara —a quaranta anys de distància— ni tot just sortit de la seva classe no he nodrit cap rancúnia contra el senyor Bosch. És gairebé segur que, per a la majoria dels meus companys, la seva pedagogia era oportuníssima. La impressionabilitat del meu temperament, per forta que sigui, no em decanta pas a preconitzar solucions excessivament toves i manyagues. Em faig càrrec que en l’ensenyament, com en tantes altres branques de la vida humana, cal sacrificar les excepcions a la regla. L’ideal, sens dubte, fóra de matisar l’educació en forma que cada infant hi trobés el grau de coacció i el grau d’encís que escauen al seu tarannà. Però, davant la impossibilitat d’arribar a dividir i subdividir les classes i a triar i retriar els professors fins a establir aquesta mena d’equacions temperamentals perfectes, val més errar pel cantó de la disciplina que pel cantó de l’anarquia. El fet d’imposar als nois hipersensibles un seguit de tortures i fins el perill de malmetre una part de llurs facultats queda compensat per l’avantatge de fer-los descobrir aviat que el món no és precisament una deliciosa nursery on tothom no pensa sinó a estalviar-nos penes i esglais i a gronxar-nos entre flors i violes.

Comptat i debatut, sóc dels qui temen que en cada vida hi ha un lot de dolor inevitable i que estalviar-lo a la infància és adjudicar-lo a la joventut o a l’edat madura. El desideràtum en matèria d’ensenyament i d’educació fóra d’esbrinar què seria més profitós en cada cas per a l’individu i per a la col·lectivitat, si avançar o recular l’hora del contacte directe amb les asprors de la vida. El món serà mai prou ric i la humanitat prou serena i enraonada per a dedicar-se algun dia a aquesta mena d’investigacions i obrar en conseqüència?

Pel que a mi es refereix, confesso que, a part la meva fòbia, cada dia més dèbil, contra les xifres, no pateixo de cap complex imputable a excessos d’autoritat dels meus mestres. Gràcies a Déu, he anat trobant les drogues que em calien per a suportar o per a oblidar les males estones escolars i extraescolars. La droga principal ha estat el somieig, la rêverie. Des dels meus dies del Liceo Políglota fins avui, que en dec haver fet, de quilòmetres i quilòmetres, per les regions imaginàries!

No és que el món exterior no m’hagi atret i fins encisat des de la primeria. És que tan bon punt hi arreplegava un bocí que em semblava saborós em dedicava a paladejar-lo amb totes les potències i tots els sentits, i la resta desapareixia. Si era una figura la que m’havia impressionat, cuitava com si diguéssim a desprendre-la de la seva circumstància i a incorporar-la a un món de la meva fabricació, indefinidament canviant, interminablement perfectible i tanmateix tan viu i gairebé tan palpable com el món real. Si es tractava d’un episodi, m’apoderava com si diguéssim del seu esquema i cuitava a substituir-ne els protagonistes que em resultaven indiferents o antipàtics per altres de la meva predilecció. Puc dir que tot el que la vida ha esguerrat amb els seus dits cruels o matussers ha estat refet o adobat en el meu obrador secret per un equip de follets que no hi han planyut el temps ni el material.

Sens dubte, aquesta mena de treballs imaginaris no són cap novetat i formen el programa de tots els infants tímids i inadaptats. Si els retrec no és pas per presentar-me com un personatge extraordinari, sinó, simplement, per definir la raça moral a què pertanyo.

Ara bé: crec que la definició fóra molt incompleta si no hi afegia que aquest vici de somniar despert ha anat de bona hora acompanyat, per no dir corregit, per una certa dosi d’estoïcisme i d’ironia. No pretenc que la facultat de veure les coses quasi alhora des del punt de vista de la passió i des del punt de vista de la intel·ligència, i menys encara la d’enfilar-me a considerar els esdeveniments des d’una plataforma relativament alta, m’hagi estat concedida als vuit, als nou ni als dotze anys. Però quan em reveig en les lluites i els maldecaps de la meva minyonia em sembla que si llargues estones he pogut sortir d’un somieig que hauria acabat per incapacitar-me, ha estat per la presència i l’ajut del geni que m’ensenyava a somriure i del geni que m’obligava a considerar el somriure com una actitud digna i cobejable.

He apuntat ja que el meu pare es va preocupar davant la meva escassa assimilació. Va atribuir-la, segons tots els símptomes, a falta de cap més que a feblesa de cor. Les notes que duia a casa el confirmaven en aquesta hipòtesi: mentre el meu germà Ferran compareixia cada dissabte amb Sobresaliente o Notable, jo amb prou feines passava del Mediano i arribava al Bueno. Aquesta desigualtat havia pres estat oficial dins la família, i el meu pare, potser imaginant que jo no copsava del tot la intenció de les seves paraules, rondinava uns versos de Campoamor on es contraposen els mèrits dels «bons» i dels «savis». El «bo» era jo i el «savi» era el meu germà, que de petit tenia mal geni.

Per més que escorcollo en el meu arxiu íntim, no trobo vestigi d’amargor davant aquesta situació de marcada i constant inferioritat en què em col·locaven els resultats dels meus estudis. I no és que la idea de la meva suposada bondat i la forma invariablement afectuosa en què la proclamava el meu pare em consolés de veure’m si fa no fa tingut per un ase dòcil i simpàtic. És que la meva droga màgica em privava d’arribar al fons d’aquella situació i tal vegada de creure-hi. Potser faria bonic de presentar-me com un adolescent treballat per un terrible sentiment d’inferioritat, conspirant amb totes les seves forces per obtenir la revenja. Què hi farem! No és aquest el meu cas i crec preferible reproduir-lo amb lleialtat que no pas seguir els suggeriments de la moda.

La idea que gairebé tots els meus fracassos d’estudiant eren imputables a la distracció, més que no a una incapacitat congènita, no va prendre estat a casa i entre els meus professors fins que vaig fer el cinquè any de Batxillerat. Aleshores, jo mateix vaig adonar-me d’una mena de ruptura o de deslliurança. Somniava si fa no fa com sempre. La notaria del meu pare continuava al Portal de l’Àngel, però la família habitava un pis del carrer d’Escudellers (avui Avinyó) amb balcons sobre el carrer Ample, a la mateixa casa que les meves ties Zubiburu. El meu germà i jo anàvem i veníem sols des de casa fins al col·legi; fèiem en tramvia els viatges d’anada i a peu els de tornada. Sortíem plegats, però solíem tornar cadascú pel seu cantó. En aquelles caminades des de les altures de la Diagonal fins a vora mar, crec que va descabdellar-se la meva passió pel somieig ambulatori, la rêverie ambulatoire, de què parla George Sand en algun dels seus escrits. En aquest aspecte, que poc he canviat, Déu meu! Ara com fa quaranta anys, trobo una delícia gairebé infal·lible a poder caminar sense objecte o amb objecte que no em tiranitzi, pels carrers d’una ciutat gran i populosa. La vida real que em volta —la gent que passa, els vehicles que corren, les perspectives que canvien, les obres a mig fer, els meravellosos aparadors, els arbres que treuen fulles noves o que es desprenen de les velles— m’excita la imaginació, i la imaginació excitada volta les coses d’un halo que les embelleix o les altifica. I en aquest constant traspàs del que copsen els sentits al que suggereix el cervell trobo avui, com hi trobava aleshores, un plaer que no voldria perdre i que difícilment voldria bescanviar. De noi no passava dues vegades seguides pels mateixos carrers; feia marrades i giragonses per donar varietat als meus itineraris. Tot m’interessava en aquest espectacle circulant, en aquest travelling sobre les pròpies cames. Tot: persones i coses, cel i terra, minúcies i conjunts. Tot era raïm que entrava en les meves premses i omplia els meus cups d’un vi embriagador. Però les meves embriagueses, per llargues i intenses que fossin, no arribaven a esborrar mai la partió entre la realitat i el meu somni. Prou agafaven de vegades, sobretot a les nits, en les interminables hores de desvetllament, una fesomia aguda, una claror al·lucinant fins a donar-me la sensació que em gronxava al caire mateix d’un abisme. Però no hi acabava de caure.

Cap als catorze anys vaig prendre consciència de la meva pròpia feblesa i, per aquest sol fet, em vaig sentir menys feble. Vaig ser com l’espectador hipersensible que, després d’assistir al drama des de la butaca i de patir-hi amb exageració, comença a freqüentar l’escenari i a veure la funció entre bastidors.





V. «MADRINA»


Després de la figura dels meus pares, la que indiscutiblement té més relleu en el retaule de la meva infància és la de «Madrina». Confesso que no podria traduir aquesta denominació a la llengua vernacla sense una sensació de traïment. El mot català «padrina», que, per excepció entre els seus equivalents romànics, renuncia a ser un derivat de mater, no m’agrada; em sembla que lleva a la funció que vol designar el seu caràcter essencial i el que més m’interessa subratllar en la semblança de la germana gran de la meva mare.

He dit ja el seu nom: Eloísa, la vídua de Tomàs Bernades. Era un xic més alta que les seves germanes, i l’única que era plena, fins a arribar a ser grassa. Tenia unes faccions correctes i agradables. La seva intel·ligència no passava de mitjana i la seva cultura —obra de la nadiua Veneçuela, on havia viscut fins als tretze o catorze anys— era elementalíssima. De més a més, no havia sentit mai cap vel·leïtat de completar-la. Era una dona tranquil·lament i triomfalment natural o, millor, nature, com dirien els francesos. Havia après de tocar el piano, però mai no havia arribat a tocar-lo bé. El seu repertori es limitava a un fragment de l’òpera Marta, la Plegaria de una Virgen, el duo de La Mascota i mitja dotzena de valsos i polques. No llegia cap llibre, com no fos de cuina; la cuina era una de les seves passions. En canvi era una excel·lent lectora de diaris.

Sembla que la veig, al matí, quan passàvem plegats l’estiu a fora. Havia pres el seu te amb llet i pa torrat. No s’havia pentinat encara; duia el cap voltat de torcidos. Vestia una bata blanca i negra que emmotllava el seu bust elevat i una mica feixuc. Seia en una cadira baixa. Déu la guard de seure en cadires altes! Obria un xic les cames, girava enfora els peus calçats amb sabates marró amb sola d’espardenya, que li feia a mida un vell artesà de la Baixada de Sobradiel o d’aquells voltants. Llegia amb les ulleres cavalcant sobre un nas recte i mòdic —rara avis dins la família Zubiburu, que, en general, es caracteritza per nassos abundants. Sovint apuntalava els colzes sobre les cuixes i obria La Vanguardia de bat a bat. Crec que començava la lectura per les esqueles i tot llegint-les les comentava: «Este Torres debe ser primo hermano de las Soler…», «¡Mira que este hombre que se ha quedado viudo con ocho hijos…!». Els articles, els passava per alt. En canvi, devorava les notes polítiques i no deixava d’aprofitar-les per a donar eixida a les seves antipaties, que mai no obeïen cap doctrina ni cap compromís de partit, sinó reaccions personalíssimes irreductibles a sistema. «Ha llegado de Madrid el señor Lerroux…», llegia en veu alta, i tot seguit afegia amb sarcasme: «¿El señor Lerroux?… El señor Cuerno».

Mai no li vaig sentir una mala paraula; però, com certes grans dames del segle XVIII, s’expressava amb vivacitat i força, sense que el seu vocabulari ni les seves frases li llevessin aquella mena de qualitat senyorívola que si es té no es pot perdre i si no es té costa tant de guanyar.

Era l’única Zubiburu filla del primer matrimoni que es va casar. Quan jo vaig néixer, el seu marit Bernades ja era mort i la família havia arribat al nivell ínfim del benestar i de la seguretat econòmica. Les darreres jugades de borsa del difunt havien estat desgraciades i la part del patrimoni pertanyent a les Zubiburu majors d’edat havia estat el dot de la muller. «Madrina», cegament enamorada del seu Bernades —mai no l’anomenava pel nom de pila—, l’havia secundat, com ja he dit, en aquesta feina, a estones dramàtica, d’escurar fins al darrer cèntim del patrimoni familiar. Només se n’havia salvat la part corresponent als tres germans Zubiburu nats del segon matrimoni, per la senzilla raó que eren menors d’edat, i les esperances, sempre reculades, de recobrar el préstec atorgat al senyor Chapa, perquè no eren sinó això: esperances.

Per acabar-ho d’adobar, «Madrina», mort el seu marit, no va limitar-se a reclamar la «quarta trebel·liànica», com li aconsellaven els advocats, sinó que, deixant-se dur per les seves passions, demanà el seu dot… I, en virtut de circumstàncies i incidents que fóra llarg explicar, va quedar-se sense res.

No sé com va ser el casament dels meus pares; llur extrema joventut, llur fe en les pròpies forces, devien tirar un vel sobre les circumstàncies que els voltaven. Però aquestes circumstàncies, almenys pel cantó Zubiburu, no eren gens falagueres. Dues germanes, Clotilde i Encarnación, acompanyades del germà petit, que es deia Pepe, acabaven d’embarcar cap a Veneçuela per acollir-se a la protecció dels cosins Azcarreta, continuadors del negoci patern. Aquí, a Barcelona, restaven «Madrina» i Adela, que, provisòriament, vivien al mateix domicili que els casats de nou.

La temptativa de reempeltar algunes branques en la vella soca veneçolana no va tenir èxit. Les meves ties Clotilde i Encarnación, més la segona que la primera, parlaven amb gust i abundor de la seva estada a Amèrica, dels cosins Bethancourt, de la tia de Puerto Cabello o de València, de les excursions a cavall, de la terrible calor, del viatge per mar fins a Saint-Nazaire, però davant meu no varen dir mai res de les causes que varen determinar el cosí Pedro a reexpedir-les a elles i el noi cap a Europa. El noi, això és segur, no era home per a obrir-se pas a la manigua. Sembla que un cop a Veneçuela, amb la seva esplèndida barba negra, les seves frases amables, però sempre inacabades, la seva habilitat per a xiular el Vals de las olas i la seva quasi heroica vocació de chevalier servant, va enamorar una cosina. Però aquesta feta no va pas guanyar-li la simpatia ni la confiança comercial del cosí Azcarreta. En fi, el cert és que al cap de dos anys d’absència els tres expedicionaris reaparegueren a Barcelona i es reconstituí la família.

Degué ser una època dura, difícil. «Madrina» va sentir espesseir-se al seu voltant una atmosfera de retrets i de rancúnies. Les responsabilitats del marit mort, sobre qui havien de caure sinó sobre ella, que l’havia excusat, defensat i ajudat amb vehemència?

Imagino que els cosins Azcarreta, des de l’altra banda de l’Atlàntic, enviaven algun subsidi a llurs dissortades parentes. Crec que alguna de les germanes, d’amagat, feia labors per compte d’alguna amiga íntima, prou íntima per a poder-li revelar la veritable situació de la casa. És significatiu que les meves ties, tan explícites en altres capítols de llur història, em parlessin tan poc d’aquest període ombrívol que coincideix amb la meva naixença i les meves primeries. Les impressions que he recollit em decanten a pensar que els esmentats ingressos, tot i afegir-se a les rendes del capitalet del noi i al sou que va guanyar quan va entrar en una companyia naviliera, no arribaven a assegurar-los un decorós passament.

Aquesta situació, per sort, no va durar gaire. A començaments de segle, Pedro de Azcarreta se sentia vell, fatigat i un xic malalt. De més a més, el seu germà José Antonio, que treballava al seu costat, va donar repetits senyals de bogeria. La família morganàtica que s’havia format a Veneçuela no li procurava gaires satisfaccions. Va resoldre de tornar a Espanya i d’anar-se’n a viure amb les seves cosines de Barcelona. D’aquesta manera, complia amb les filles del qui li havia obert el camí de la prosperitat i, de passada, retrobava una llar on ell i el seu germà podien acabar els seus dies.

Amb la seva arribada, les Zubiburu varen passar de mort a vida. «Madrina», que durant els anys de privació s’havia vist si fa no fa asseguda al banc dels acusats, ara, gràcies al seu caràcter i a la seva simpatia, més encara que a la seva condició de primogènita i de vídua, va recobrar de cop tota l’autoritat.

Amb ella va pactar Pedro les bases de la convivència, a ella va lliurar la primera mesada i totes les successives.

Com era Pedro de Azcarreta? Quan jo l’he conegut, vorejava la setantena. Era gras i camatort; per a caminar inclinava el bust cap a terra. Duia una barba curta i blanca entorn d’un rostre afable, sense l’esmolament de faccions que distingeix molts dels seus paisans de les altes valls del Bidasoa, on la prolongada endogàmia produeix aquest tipus extremadament característic que desplau a Pío Baroja, més partidari dels mestissos de «vasco y carabinero», com diu ell, que formen la població d’Irun. Des d’aquest punt de vista, alguna de les meves ties resultava més típica i sobretot més impressionant que el cosí Azcarreta.

Un cop establert a Barcelona, Pedro va organitzar-se un programa de vida i s’hi va subjectar amb notable rigor. Es llevava tard; anava a missa sovint. Llegia el diari i, de tard en tard, algun llibre que no fos a l’índex. En havent dinat, amb el darrer bocí es llevava de taula, sortia a la Rambla i prenia un rippert de La Catalana que el duia fins al carrer de Rosselló. Passava la tarda al Frontón Condal, tot jugant unes pessetes, i, acabat el partit i les quinielas que solien seguir-lo, baixava Rambles avall, sense pressa. De vegades entrava al mercat de la Boqueria per fer-hi un tomb; de vegades comprava coses que li semblaven gangues i que no sempre ho eren. Treia el cap a les subhastes dels voltants de la plaça del Teatre. De tard en tard, bevia mitja ampolla de sidra.

Una temporada, als matins també va assistir a les baralles de galls. Més d’un cop havia estat invitat a acompanyar-lo en les seves sortides d’home desvagat. El frontó amb els seus pelotaris vestits de blanc, les pilotes brunzint per l’espai i fent un soroll sec, però amb eco cada cop que rebotien en les parets, els gestos desesperats dels jugadors quan fallaven una jugada, la patètica forma en què llur cos amarat s’imprimia en la paret quan s’hi apuntalaven al final del partit, la cridòria del públic coronada per la veu aguda dels agents de juguesques amb llurs boines roges, em produïen una excitació d’allò més agradable. Però els galls, furiosos i sangonents, assassinant-se enmig d’un voleiar de plomes, em feien més pena que goig.

José Antonio, l’altre germà Azcarreta, havia estat des de jove un home apagat i rutinari, amb certes estranyeses que xocaven, sense arribar a produir veritable alarma. Quan la seva malaltia va accentuar-se tothom comprengué que tota la vida havia estat dement. Un cop a Barcelona, no va pas recobrar el seny; però, com don Quixot, va passar llargues estones tranquil. Cada matí anava a la Mercè per oir-hi dues o tres misses; acompanyat del criat, feia un tomb pel passeig de Colom, a pas lent, deturant-se de tant en tant. Parlava poc i sovint amb un deix de recel o d’ironia. De tant en tant tornava a casa explicant que els carros amb el seu trontoll anaven dient: «¡Jesús, María y José! ¡Jesús, María y José!». A la seva cambra, passava hores senceres caminant d’un cantó a l’altre, amb les mans darrera l’esquena, mentre els ulls i els llavis adoptaven diverses expressions, vague reflex del seu monòleg interior.

Un cop cada tres o quatre mesos, prenent peu de qualsevol incident insignificant, s’exaltava de valent i aleshores proferia insults, amenaces i protestes que fins en els moments pitjors conservaven una mena de continença clàssica. Pedro, que no suportava l’espectacle d’aquella desgràcia, volia tancar-lo tot seguit en un manicomi. Però «Madrina», que no s’acovardia davant les complicacions i que potser, irreflexivament, les cercava, el va decidir a ajornar aquesta mesura, que, tanmateix, hauria alleugerit els problemes d’aleshores i de després. De manera que José Antonio va restar definitivament instal·lat en un extrem de la casa —que era gran i amb nombre d’habitacions— i varen llogar un criat perquè curés d’ell dia i nit.

Les ties Zubiburu varen acceptar la quasi miraculosa aparició dels cosins d’Amèrica, que venien a salvar-les d’una existència difícil, com la cosa més natural del món. Diríeu que els esperaven; que hi comptaven. Totes i especialment «Madrina» es varen acomodar a la nova situació sense encongiment ni escarafalls. I quan un bon dia, obeint no sé quines estranyes inspiracions de l’ànima o quines curioses febleses del cos, Pedro li va proposar que es casessin, li va respondre de cop i volta: «¡Qué ocurrencia! A nuestra edad…, haría reír». I tot va seguir de la mateixa manera.

És aquesta constant indiferència davant els aspectes materials de la vida el que fa admirable «Madrina». Una altra dona, amb les seves experiències penoses i amb un cert instint de conservació, no hauria anat tan de pressa a menysprear una assegurança contra els riscos de l’avenir i una confirmació definitiva en la seva hegemonia present. Però ella, criatura de passió, amb la mateixa empenta va contribuir a arruïnar la família per amor al seu marit, que, després, per amor a la independència i odi a la ficció, va negar la seva mà al cosí ric i valetudinari.

El cosí, tanmateix, no va viure gaire. La seva malaltia del ronyó, que ja havia exigit una operació difícil i dolorosa, va reproduir-se i el va acabar en pocs mesos. El seu va ser el primer cadàver que vaig veure.

Les ties —el noi ja era casat i vivia fora de casa— varen quedar des d’aleshores mestresses de totes les rendes. No era res fabulós, però sí conhortador i satisfactori. Haurien pogut ser felices i no es pot dir que fossin massa malaurades. Però la lluita sorda entre les tres solteres, les eternes sotmeses, i la vídua, l’eterna triomfadora, va tornar-se sorollosa i a estones va semblar que esdevindria explosiva i que la llar saltaria feta miques. Però en definitiva no va ocórrer res greu: «Madrina» va haver de cedir atribucions, admetre que li fiscalitzessin els comptes, avenir-se a establir un torn en el gaudi de certes preeminències. Si durant tant de temps havia estat una mena de rei absolut, ara es convertia en un rei constitucional. S’hi convertia de grat? Oh, no; havia nascut per manar sense donar explicacions! I la rebel·lió de les seves germanes li produïa un seguit d’amargors i d’asfíxies.

Quan en menys de vint mesos varen morir les tres solteres i va quedar sola, sense oposició, mestressa absoluta de la casa i de les rendes, va contar-me que s’havia agenollat davant el crucifix que presidia la seva cambra i havia clamat plena de confusió i d’angoixa: «¡Señor, yo no te he pedido tanto!».

Un bell crit de l’ànima; fa riure i plorar al mateix temps. És ben bé d’ella. «¡Señor, yo no te he pedido tanto!». Per la meva part, n’estic persuadit i em sembla que sense error marcaria la frontera on s’aturaven els seus precs. «Madrina» hauria volgut que algun dels últims pretendents que va tenir Encarnación, la més combativa i la més implacable de les tres opositores, es decidís a emportar-se-la («a cargar con ella»). Hauria volgut que Clotilde, que tot i la seva mania religiosa que li impedia de combregar per por d’haver begut durant la nit aigua del gerro del lavabo sense adonar-se’n, era irascible, s’hagués decidit a ingressar en algun orde de clausura. I que Adela, la més inconsistent i la més desorientada, quedés sense capità. O si no treure una bona rifa amb algun dels dècims que comprava sovint i poder dir a les tres germanes: «Apa, quedeu-vos-ho tot, que a mi no em fa falta!». Però no pas tres morts en menys de vint mesos. Tant, no!

I, no obstant, em cal reconèixer que, en aquest llarg plet de família, el noranta per cent de la raó pertanyia a les solteres. Em costa de dir, no solament perquè durant una colla d’anys em vaig beneficiar força de les injustícies de «Madrina», sinó perquè ella, com a figura humana, era tan superior a les seves germanes que hom sent la temptació d’adoptar qualsevol teoria més o menys nietzschiana per tal de salvar-la de tot atac i de tot vituperi.

Però, fet i fet, no vull preocupar-me d’aquest aspecte de la vida dels meus parents. Defujo de convertir aquestes memòries en una paròdia anticipada del Judici Final. No, no. Comprendre i no jutjar. Comprendre i no clavar etiquetes amb pretensions de definitives sobre els personatges que evoco. El món d’aquests últims lustres ha estat tan espantosament i tan imbècilment judicial, que Déu me’n guard d’imitar-lo. Si ara i adés m’escapen alguns adjectius que impliquen classificació o fitxa, consti que no porten malícia i que no aspiren a prolongar cap estada al purgatori.

«Madrina» no podia viure sense ídol, i durant els quinze o setze primers anys de la meva vida jo vaig ocupar aquest mirífic càrrec. No havia tingut fills, i jo, primer nebot que va conèixer, vaig emportar-me les seves reserves d’amor maternal. Si els meus pares no s’hi haguessin oposat, a estones amb suavitat i de tant en tant amb energia, jo hauria acabat per viure a casa de les ties, sota l’omnipresent tutela de «Madrina». La seva incansable temptativa de segrestament va haver-se d’acontentar d’èxits parcials.

Els dijous a la tarda, per exemple, aconseguia que em deixessin sortir amb ella. Anàvem al Cinema Napoleón, a la rambla de Santa Mònica; berenàvem a la Mallorquina, a la rambla dels Caputxins; visitàvem el Crist de Betlem, a la rambla dels Estudis, i li deixàvem alguna almoina; compràvem algun dècim de la loteria a la rambla de les Flors. El dècim solia excitar la imaginació de «Madrina», que començava a fer projectes: «Mira, Carlitos, si saco el premio gordo…».

Molts diumenges aconseguia també que, en sortir de missa —que oíem plegats al Pi, parròquia si fa no fa equidistant del seu domicili i del nostre—, em deixessin anar a dinar amb ella. Havíem sortit de l’església a la plaça del Beat Oriol, per un corredor estret que partia vora l’altar de Sant Pancràs. Eren les dotze. Ens aturàvem uns minuts perquè el petit exèrcit —les quatre Zubiburu, els meus pares, la meva germana, el meu germà i jo— tingués temps de concentrar-se i, una vegada concentrat, de bescanviar les noves i les impressions que semblaven més urgents. Sovint alguns amics venien a eixamplar la rodona o a crear-hi animades excrescències. Després, per la vorera, resseguíem els robustos murs de la vella església, que sempre m’ha produït una estranya impressió de deformitat i de dolcesa, i ens ficàvem al carrer de Petritxol. Fèiem indefectiblement un tomb per la Sala Parés, on vaig contraure el barceloníssim costum de veure pintura i de parlar-ne, i entre els aparadors plens de nata i de crema sortíem a la Portaferrissa i desembocàvem a la Rambla. Solia caminar davant amb el meu germà. Recollíem tots els anuncis que uns homes distribuïen entre els vianants amb una prodigalitat increïble i que acabaven per encatifar de paper tot el passeig. Fèiem una altra parada a La Palma, davant del Liceu, per comprar les postres. Remuntàvem el carrer Fernando i a la cantonada d’Avinyó ens aturàvem per a un comiat que solia ser llarg. I aleshores «Madrina» em feia senyal que m’hi acostés i a cau d’orella em deia: «Pregúntale a papá si te deja venir a comer con nosotras». Li ho preguntava, obtenia el permís amb més o menys facilitat i cuitava a agafar-me de la mà de «Madrina».

El programa de les meves tardes de diumenge no era massa uniforme. De vegades, si havíem pogut comprar les localitats amb anticipació, anàvem al Circ Eqüestre, instal·lat al Teatre Tívoli, que era una barraca de fusta, d’altra banda com la majoria dels teatres de l’època, El Dorado, el Gran Vía, el Nuevo Retiro, el Novedades… Altres vegades anàvem a veure una sarsuela que no sempre era prou adequada a la meva edat. Algun diumenge restava a casa jugant amb un amic que vivia a la pròpia escala i a mitja tarda anava a una sessió del Cinema Napoleón, per sentir una vegada més l’harmònium que engegava la seva eterna Invitació al vals o els compassos de Copèlia, per reveure el Salvamento fin de siglo i La serpentina en colores. També, unes quantes vegades, «Madrina» em va dur al Liceu, a sentir Hansel und Gretel, l’Africana, El Trobador i Lohengrin i potser alguna òpera més que no recordo. Em va impressionar el marc, la grandària i la riquesa de la sala, però és evident que la meva preferència pel circ restava incòlume.

Era inevitable que aquest favoritisme desvetllés enveges, suspicàcies i crítiques. I no hi varen pas faltar. La més habitual consistia a dir que «Madrina» s’escudava darrera la meva innocència per concedir-se privilegis que negava a les seves germanes.

Era veritat?

Pocs sentiments humans resisteixen l’atac de tots els àcids. La passió aparentment més desinteressada, si l’analitzeu bé, deixa un residu egoista. És difícil de trobar una vida on la persistència del sacrifici no creï la facultat d’extreure’n una mena de plaer. Déu me’n guard, de pretendre que «Madrina» fos una excepció a aquestes regles! En canvi, estic persuadit que poques vegades va fer-me servir de pretext o d’excusa i que si em consagrava tantes hores i m’oferia tants presents era perquè en aquella època res no li feia tant goig com veure’m content, agraït i encisat. «Madrina» posseïa en grau superlatiu el do de gaudir veient gaudir els altres. Aquest do, essència de la feminitat, ha estat batejat amb un mot compost i un xic pedant que diu el que vol dir: alterocentrisme. Doncs bé: «Madrina» era i va restar fins al darrer dia una formidable alterocentrista. Amb el mateix delit em duia a divertir-me que es constituïa en infermera al capçal del meu llit per assistir-me durant l’escarlatina. El seu afany de servir el seu ídol no coneixia límits ni posava condicions. Era absolut.

I quan el seu ídol, massa gran o massa independent, va reduir el nombre de les seves necessitats i febleses, ella va cuitar a cercar-li substituts que per una circumstància o altra fossin capaços d’absorbir tot el doll de la seva munificència, de les seves parcialitats i dels seus sacrificis.

«Madrina» en la meva infància ha estat una veritable fada que, per sort, no vestia cap túnica resplendent que em pogués enlluernar, sinó robes negres o moradenques, com esqueia a una vídua, amenitzades només per una grossa cadena d’or —el yugo— que havia junyit els colls dels seus pares en la cerimònia de llur casament. Una fada que no duia vareta màgica i que, per l’esclatant relleu de les seves flaqueses, impedia que el meu afecte degenerés en adoració.

Quan vaig plegar de ser el seu favorit, aquest afecte va restar inalterable, i inalterable el retrobo ara que evoco, a distància, la seva gentil imatge.





VI. EL FRED, LA POR I ALTRES ENDERGUES


Mentre giro els ulls enrere i ressegueixo el panorama de la meva infància, no paro de demanar-me: «Hi vas ser feliç?».

I la resposta varia segons l’hora i el moment. En general, però, no sento la pruïja d’acceptar una repetició en bloc dels episodis i les experiències d’aquell temps…, ni de cap dels altres. Com la majoria dels mortals, posat a refer una etapa, voldria refer-la amb alguns retocs, algunes addicions i algunes supressions. Voldria estalviar-me algunes penes i multiplicar algunes alegries. Pretensió ridícula! Els bons moments de la vida depenen sempre dels dolents que hem passat o que passarem; en depenen no solament per la llei mecànica del contrast, sinó per una llei més íntima i profunda, de mena bioquímica podríem dir.

Tanmateix, no puc estar-me de demanar: «Era indispensable que durant la meva infància passés tant de fred?». Sé de sobres que aquest patiment no era exclusiu, sinó comú a gairebé tots els infants de l’època. Una època que havia desdenyat el braser dels avis per antiquat i per antihigiènic, suprimit l’escalfapanxes per caprici dels arquitectes, i no havia encara adoptat els moderns sistemes de calefacció. Una època que a Barcelona mai no se’n va del tot, perquè els barcelonins mai no acaben de concedir bel·ligerància al seu hivern i persisteixen a instal·lar radiadors i calderes de fira o a no encendre el forn sinó els dies de recepció. Una època que torna i retorna per culpa de les grans guerres i dels grans desoris.

Per causa del fred tinc un mal record de moltes classes del col·legi, d’alguns vespres a casa quan provava d’estudiar i acostava les mans balbes al pàmpol verd del llum de gas, dels penellons que em turmentaven durant la primera hora de ser al llit.


Quan jo era petit

vivia arraulit

en un carrer negre.

El mur hi era humit,

pro el sol hi era alegre.

Per lla a Sant Josep

el bon sol solet

lliscava i lluïa

pel carreró estret.

I en mon cos neulit

llavors jo sentia

una esgarrifança

de goig i alegria.



Així ens confessa Maragall les mortificacions dels seus hiverns d’infant passats en una fosca travessia del carrer de Sant Pere Més Baix. En aquest sol aspecte, potser he estat més afortunat que ell. La infància pròpiament dita, l’he passada en un carrer molt ample i sense cap mur regalimant, vora una plaça a mig fer, amb un clot enorme, amb escassos vestigis d’urbanització, misteriosament abandonada, però vasta i lluminosa. M’hi recordo un matí, durant les vacances de Nadal. Anava amb el meu germà i amb alguna persona gran que ens acompanyava. Feia un dia esplèndid, com sap fer-los el nostre desembre quan li ve bé d’ensibornar-nos. Desfilaven per la plaça, camí del passeig de Gràcia, les dides imponents amb les seves arracades feixugues i els seus collars historiats, el mocador virolat entorn de la tannara travessada per unes quantes agulles daurades, els punys brodats, les sabates amb sivelles d’argent, el davantal de vellut. Eren com unes ídoles nutrícies que avui, en el record i al costat de les estrictes nurses de tirat protestant, adquireixen una mena de monumentalitat indostànica. Quines dides les de les darreries del segle passat i els començaments del present! Per força els qui hem pres els primers glops entre aquestes encoixinades opulències hem de tenir un altre concepte de la vida que els qui han estat nodrits amb biberó…

Seguim. Passaven les dides. Passava la dona que duia els globus a la mà com un enorme pom de flors. Passaven les senyores elegants i els jovencells «gomosos». Tot era calma, luxe i benestar. El sol esdevenia una carícia; l’aire, una pessigolla; el cel, un somriure. Però jo caminava amb pena per culpa dels penellons; no podia correspondre al múltiple afalac dels elements. I em sentia desgraciat.

Per sort, aquestes depressions eren passatgeres. La molla dels entusiasmes infantívols no trigava a reaccionar. És segur que, pocs dies després d’aquell matí de vacances en què vaig sentir-me feble i invàlid, vaig sortir del Liceo Políglota amb el meu inseparable amic Bory i vàrem baixar tota la rambla de Catalunya «combinant», és a dir, passant-nos de banda a banda de passeig una pilota de deu cèntims. Quan perdíem la pilota perquè l’engolia un forat de claveguera o perquè la confiscava un transeünt que n’havia rebut un cop, ens dedicàvem a l’esport d’anar identificant per la forma del radiador els pocs autos que circulaven.

—Un Panhard-Levassor…

—Sí, noi… I aquell que gira cap a Consell de Cent és un Darracq…

—Vols dir?… Jo diria que és un Dion-Bouton…

I, per sortir del dubte, arrencàvem a córrer i gairebé sempre l’aconseguíem o ens hi acostàvem prou per a precisar el nostre dictamen.

—Mira: ja puja el Gobron de l’Andreu…

Un dia no recordo per quina falta em van castigar. El càstig consistí a restar una hora més al col·legi. Jo no volia que els meus pares se n’adonessin, i l’única manera d’aconseguir-ho era d’arribar a casa mentre la porta estigués oberta. Déu meu, em calia restar fins a la una al col·legi, i a la una, precisament, plegava el despatx del meu pare! En sortir-ne l’últim dependent, treia el ganxo de filferro que impedia que la porta tanqués de cop, i tots els qui arribaven després d’aquesta operació havien de trucar, mobilitzar la minyona i promoure un començament d’expectació. «¿Quién ha llegado?». «Es Carlitos…». «Carlitos, ¿cómo es que llegas tan tarde?». Jo volia evitar aquest interrogatori de totes passades. Així que el senyor Soler, que era un home barbut, molt gran i molt alt, darrera una tauleta molt petita, va llicenciar els nois que fèiem penitència a la sala d’estudi, vaig aixecar-me del banc i vaig entrar al guarda-roba. D’una revolada vaig treure’m el davantal, que ja duia descordat, vaig recollir la gorra i l’abric. Vaig baixar les escales com un esperitat. Un cop al carrer, vaig agafar embranzida i des de l’altura de Rosselló fins al Portal de l’Àngel no vaig parar de córrer. Va ser el meu Marató. La porta del despatx encara era oberta! Els set o vuit minuts que de vegades trigava el primer passant a recollir les seves plomes i a desar els seus papers m’havien bastat per a salvar-me. Travessar el rebedor i lliscar silenciosament en la meva cambra va ser cosa fàcil. Així que el meu panteix va minvar una mica, vaig agafar la pinta, el raspall i l’ampolla d’aigua de Florida i vaig dedicar-me, com cada migdia abans de dinar, a refer la meva clenxa, obstruïda cap al final del trajecte per un remolí indomable.

Tenia penellons aquell dia? No ho sé; només sé que estava contentíssim.

Aquí resideix la màgia de la infantesa i de la joventut. I per això ens és tan difícil de resoldre des de lluny, des de les obagues de la maduresa o des de les penombres de la senilitat, quina cosa era essencial al nostre goig i quina cosa constituïa la trama dels nostres infortunis.

No he estat gaire precoç a adonar-me de la meva falta d’al·licients físics. Crec que fins ben entrada l’adolescència no vaig penetrar-me ben bé que el meu nas era massa llarg, que la meva primor era francament excessiva i que no podia pronunciar correctament les erres. I no és pas que em manquessin ocasions de prendre consciència dels meus defectes. Hi havia miralls en els quals no deixava pas de veure’m; tenia un vivíssim sentit de la bellesa. Però no insistia a relacionar la meva imatge amb els meus principis estètics o ho feia en formes precipitades i lleugeres. En canvi, he tingut com la majoria dels infants una marcada preocupació pels vestits. M’han fet passar bones i males estones. He estrenat certes peces amb una trasbalsadora barreja d’il·lusió i de temor. He experimentat la sensació d’assegurança que comunica sentir-se dins una roba feta a mida i que escau i la sensació de neguit que infon la idea que duus un vestit que es diferencia massa del que porten els altres. Els pitjors records que tinc en aquesta matèria són el d’un capell de «jipijapa» i el d’un gec a l’anglesa.

El meu «jipijapa», i el que dugué el meu germà, i el que dugué el meu pare, i mitja dotzena més que ens servien per a jugar, formaven part del petit lot de coses que procedien de Veneçuela. No en feia cas ningú; durant molts anys els capells de palla finíssima i ultraflexible només apareixien a l’estiu i servien per a defensar-se del sol dins el clos que voltava la casa. Alguns exemplars havien caigut en les nostres mans i voleiaven pels aires o s’arrossegaven per terra, sense provocar escàndol. Però va venir la moda dels «jipijapas», i aleshores, amb una sorpresa, parella de la de Monsieur Jourdain, els meus pares i les meves ties es varen adonar que la casa era plena de tresors. N’hi va haver per a tothom; fins per al meu germà i per a mi, que vàrem començar a passejar pels carrers de Barcelona amb els nostres vestidets de dril, les nostres calces curtes i el nostre petit panamà ombrejant-nos el front. Crec que tots dos caminàvem contents, cofois i una mica emocionats. I heus aquí que, en arribar a la plaça de la Cucurulla, vàrem creuar-nos amb dos trinxeraires. Ens varen mirar; un d’ells va aturar-se amb una expressió d’astorament que no va durar sinó un segon; tot seguit, amb veritable irritació, va llançar la terrible frase:

—Aquests pasteres també han de portar «jipijapa»!

El drama de la chaquetilla a la inglesa va ser menys sobtat i es va descabdellar sense frases. L’elegant peça, còpia de l’uniforme d’Eton amb la seva punta sobre el carpó, amb el seu gran coll tombat, amb aquell punt de ridiculesa que és la sal del dandisme, m’havia servit per a fer la primera comunió, i la meva mare hauria volgut que després de la cerimònia em servís per a anar una temporada al col·legi. Vaig obeir a contracor pressentint la catàstrofe; em vaig posar el flamant gec i el pantaló no menys flamant i la gorra amb la seva visera. No recordo cap comentari; però les mirades i els somriures dels companys em varen mortificar molt més que l’estirabot del trinxeraire. L’estona que vaig passar a la rambla de Catalunya, abans d’entrar al col·legi, on el davantal va cuitar a cobrir el dissortat uniforme, compta entre les més angunioses de la meva vida escolar. En tornar a casa, vaig dir: «No puc dur més aquest vestit». I segurament ho vaig dir amb tanta convicció que els meus pares no varen insistir, i el vestit de primera comunió, delicadament descosit i hàbilment recosit, va adquirir nova forma i va passar a algun membre de la família.

La meva incapacitat per a pronunciar el so fort de la divuitena lletra de l’alfabet tampoc no em va turmentar gens en els quinze primers anys de la meva vida. El fet que també la patís el meu pare i una de les meves ties va crear sens dubte un ambient de tolerància o d’indiferència familiar envers els defectes de pronunciació. Si alguna amiga de la casa, com per exemple Angelita Eizaguirre, s’havia entretingut alguna estona a fer-me recitar amb esperit pedagògic la coneguda lletania d’erres: «El perro de san Roque no tiene rabo porque Ramon Rodríguez se lo ha robado», jo no vaig pas fer-ne gaire cas i vaig seguir parlant tranquil·lament amb la meva «r» linguopalatal. La cosa que constitueix per a mi un misteri inexplicable és que aquest defecte, tan fàcil de percebre que no pot passar inadvertit a cap interlocutor, no hagi provocat mai, al llarg de la meva infantesa i fins a bona part de la meva joventut, cap mena de comentari, cap observació amable o burleta, cap paròdia hostil o amistosa. No he arribat a comprendre quina mena de respecte o de simpatia he tingut la sort d’inspirar als meus companys i quina indiferència o quin fatalisme ha animat els meus mestres per a decantar-los a no fer estat del meu defecte. Però el fet és que no me n’he sentit fins que, ja home, he fet, davant les diverses necessitats d’expressió i de comunicació que imposa la vida, l’inventari general de les meves possibilitats i de les meves falles.

Una hora que sovint m’ha estat penosa, i no per l’exasperació dels penellons, sinó per un turment que venia tot de la imaginació, ha estat la de quedar-me sol al meu dormitori, després que se’n retirava la meva mare, tot desitjant-me la bona nit. La meva cambra quedava a un cap del pis, separada de les altres. I jo tenia por. No gosava aclucar els ulls, ni girar-me d’esquena a la porta, perquè volia veure venir el perill i tenir temps de demanar auxili. Naturalment, el llum de gas restava encès fins que la son havia vençut les meves cabòries. I de vegades la son es feia pregar i la vetlla es prolongava.

Una nit, en aquella hora d’aprensions i de fantasmes, varen sonar dos trets seguits i a poca distància del meu dormitori. Vaig esglaiar-me. Vaig cridar i el meu crit es va confondre amb altres. Al cap de bona estona va comparèixer algú, segurament la meva mare, i va explicar-me que els dos trets havien estat engegats pel porter contra dos coloms que cuidaven fugir. No m’ho vaig acabar de creure. La casa era tota en renou. Entrava i sortia gent, sonaven veus desconegudes. Del llit estant, tenia la impressió que passava una cosa greu, greu i inaudita. Em va costar molt adormir-me. El meu llum de gas va cremar fins a primera hora de la matinada.

El meu pare havia estat víctima d’una temptativa d’atracament. Només la seva sang freda i els seus punys li havien permès de resistir i de passar a l’ofensiva. Feia uns dies que, amb excusa de demanar informes per a fer una escriptura de préstec, freqüentava el despatx un subjecte que no havia cridat l’atenció de ningú ni inspirat cap recel especial. A una notaria, hi van persones de tota mena, i no cal cercar pretextos massa complicats per a repetir-hi les visites. Quan va haver-ne fetes prou per a conèixer els costums de la casa, va comparèixer cap a quarts de nou del vespre, hora en què mai no quedava ningú al despatx. El meu pare el va rebre a peu dret, a dues passes de la porta. El suposat client li volia fer una consulta urgent, i quasi sense pronunciar cap paraula li va lliurar un paper perquè el llegís. El paper deia: «Señor notario: o me entrega usted diez mil pesetas en el acto o la vida». La lletra era tan dolenta com la intenció, però el meu pare va adonar-se immediatament de la desagradable disjuntiva que li proposava el visitant i de l’argument amb què la sostenia. Sense deixar el paper, va abaixar les mans i va fer presa en el revòlver que li apuntava al pit. Aleshores va començar un forcejament dramàtic, per bé que silenciós, entre els dos homes. L’atracador va adonar-se aviat que havia fallat el cop, car el meu pare havia aconseguit girar el canó de l’arma. I va començar a dir amb veu sorda: «Suélteme, señor notario» —era un home polit— i va provar desprendre’s de l’enèrgica pressió que l’immobilitzava. En aquest punt, la meva mare, alarmada per algun soroll desacostumat o per una inquietud espontània, va comparèixer al rebedor i en veure l’escena va tenir un segament de cames. Va aguantar-se dreta, tanmateix, i va sentir que el meu pare li deia que obrís la porta, tot apartant-se de la direcció en què apuntava l’arma. Ho va fer. Va sortir a l’escala i amb el fil de veu que li quedava va demanar auxili. Va trucar a la porta d’alguns veïns. Ningú no va respondre. Va tornar a entrar a casa, i aleshores el meu pare, que la veia voltar sense esma i que temia a cada moment que no es disparés el revòlver, va deixar anar el fals client i va empaitar-lo escales avall, engegant dos trets a l’aire. La portera, que fregava els primers esglaons de l’escala i que va veure una ombra que li saltava per sobre, va sortir al carrer amb crits d’«Auxili!», «agafeu-lo!». I, efectivament, un municipal que era porter en una casa del davant havia sortit en sentir els trets i va ser prou amatent per a detenir l’atracador, que, després de travessar, corrents, la calçada, alentia el pas i provava de confondre’s amb els vianants.

Calculeu si se’n van fer, de comentaris, a l’entorn d’aquest episodi! Durant una colla de dies, a casa no hi va haver un altre tema. Si nosaltres l’oblidàvem, venien de fora a recordar-nos-el. El meu pare rebia visites de simpatia i cartes de felicitació. L’atracador no era cap neòfit en l’ofici; no feia gaire que havia sortit de la presó per culpa d’una ganivetada que havia clavat al coll d’un contrincant repatani…

Durant aquells dies agitats en què vaig veure créixer la figura del meu pare, el meu llum de gas, que sortia de la paret i cremava dins un globus de vidre glaçat, va cremar encara més estona. La realitat s’havia posat a fer la competència a les meves fantasmes.





VII. SANT FELIU DE LLOBREGAT


Els deu primers estius de la meva vida, els he passats a Sant Feliu de Llobregat. Hi teníem llogada una casa dels afores —cal Mariano— que presidia un gran clos d’hortes i vinyes. La masia primitiva, un cop comprada per l’horticultor Simó Dot, pare del cèlebre roserista, va ser objecte de reformes i sobretot d’addicions. Li varen afegir un pis i varen prolongar els que ja tenia. El conjunt era ample i, per a la seva època, còmode, però sense gens d’estil ni de caràcter. Val a dir que, a l’infant que era aleshores, aquests defectes no li feien fred ni calor.

Els voltants de l’edifici, per contra, m’agradaven d’allò més i reunien un floret d’al·licients i d’estímuls. Davant la façana principal hi havia una mena de pati amb arbres, a la vora del qual s’arrenglerava un pou pregoníssim, amb la seva torre de rajola coronada per un molí de vent, un parell de safareigs ombrejats per una parra que feia uns raïms de forma oblonga, un gran safareig per a regar amb altes i robustes parets on podíem seure i fins jeure, i quatre safareigs més per al servei d’altres estadants. Ran de l’altra façana s’estenia una mena de passeig estret o d’andana amb arbres que dominava les hortes. Un camí de carro, entre dos rengles de rosers, conduïa fins a la porta principal, un barri que donava a la riera de la Salut i que gairebé sempre era tancat. Ordinàriament entràvem i sortíem per una porteta de fusta que s’obria al capdavall d’un caminet que davallava entre el filat que protegia l’hort i la paret de la torre del costat.

Sobre l’aigua verdosa del safareig gran, poblat de capgrossos i de granotes, penjaven unes bardisses, i davant d’elles, gairebé sempre, fix i vibrant com la sageta que no acaba de clavar-se en el fitó, hi havia un espiadimonis. Dins el clos que constituïa el nostre reialme, creixien mitja dotzena de figueres, un parell de nesplers, tres presseguers, algun codonyer, tres acàcies, tres plàtans i una dotzena de pereres que cobrien de cap a cap la tàpia més pròxima al poble. En els marges que més o menys queien sota el nostre domini, i que eren nombrosos, creixien tota mena d’herbes i de mates amb un gentil desordre. En canvi, en les plantacions hortícoles, tot era ordre, correcció i rètols. El conjunt, per a mi almenys, era ideal. Respectava sense gaires dificultats els hivernacles i les hortes, i jugava del matí al vespre pels patis i pels safareigs.

Amb el meu germà vàrem plantar un hortet dins una minúscula parcel·la del pati. La nostra admiració davant la germinació de les primeres mongetes va ser enorme. Endut pel meu entusiasme de pagès, vaig voler accelerar la collita, i un matí, tot just llevat, vaig comparèixer vora els bancals amb un orinalet. Era a punt de vessar el seu contingut, quan una veu adulta va deturar-me:

—Què fas?

—Vull adobar les mongetes.

—Desgraciat, no veus que les escaldaràs?

Des d’aquell dia vaig començar a tenir idees més precises sobre l’ús dels adobs.

En general, però, no ens dedicàvem a tasques tan utilitàries, i jugàvem a tot el que juguen els infants d’aquella edat. Ens suposàvem protagonistes d’aventures i construíem barraques i fortificacions: improvisàvem menjars en olles i cassoles de fira; ens empaitàvem a través de tota mena d’accidents i quèiem vestits en algun safareig; o bé, més assossegats, sèiem a terra, delegàvem els nostres delits en minúsculs personatges que igual podien ser uns cigrons secs que uns soldats de plom i els fèiem evolucionar per un país de Lil·liput construït amb pedres, terra, bocins de rajola, basses d’aigua que eren llacs o oceans i plantacions de mates que eren selves verges.

Molt d’hora també vaig contraure un vici que no m’ha abandonat mai i que sols ha cedit sota el pes dels anys: el vici d’enfilar-me als arbres. Al clos de cal Mariano, n’hi havia de totes les mides; vaig poder començar per unes figueres de poca alçada, la soca de les quals cuitava a bifurcar-se oferint un estrep fàcil d’assolir. Vaig poder passar a una mena de segon grau constituït per les pereres, d’escorça menys inofensiva, però de branques relativament baixes, i vaig acabar per assaltar els plàtans que creixien vora el safareig gran i que demanaven aptituds realment notables. Déu meu, si n’he passades, d’hores, a dalt dels arbres! Hi he berenat, hi he fet conversa, hi he somniat, gairebé hi he dormit. I, no sé si és obra de la sort o de la vocació, els arbres no em són responsables de cap caiguda greu, ni de cap braç trencat, ni de cap peu desllorigat. Només els dec petits accidents que més contribuïen a excitar-me que a acovardir-me. Tarzan ha aparegut massa tard, m’ha atrapat massa gran, per a poder esdevenir el meu model i el meu ídol. Crec que si ell hagués estat contemporani de la meva infància hauria desbancat fàcilment els exploradors, els capitans i els aeronautes de Juli Verne. La idea de circular per la selva sense tocar de peus a terra, saltant de branca a branca, esqueia a la meva imaginació. Intervenir en el món des dels cims frondosos i verds, mitjançant ràpids capbussons en la baixa realitat, m’hauria semblat un programa excel·lent. Tot i mancar d’un model, Déu n’hi do del tresor de plaers i d’experiències que dec al meu precocíssim amor als arbres, que posava en joc la meva qualitat mestressa —l’agilitat— i infonia a la vida un elegant acrobatisme sense el qual la trobo lenta, feixuga i aterrada.

Malgrat les indigestions de fruita calenta i una mena d’infecció que hi vaig atrapar, recordo amb gust el clos de cal Mariano, que després va esdevenir de cal Simó. Era esbarjós, variat, informal. No recordo haver-m’hi ensopit mai. En canvi, m’hi reveig una vegada —una sola vegada— pres d’una estranya melangia. Era un cap al tard, a les acaballes de setembre. Havia deixat de jugar i m’havia quedat apuntalat a la soca d’una figuera, mirant tres eucaliptus enormes que creixien a l’altra banda de la riera i que gronxaven amb lenta majestat llurs tofes d’or i aram. El cel era pàl·lid, com acabat d’esbandir per la pluja. Jo sentia la recança d’haver de deixar aviat aquell paratge i alhora el desig de tornar a Barcelona, a l’animació dels carrers, al pis abrigat i ple de mobles, a les angúnies i sorpreses del col·legi. Volia i dolia. Volia una cosa i l’altra. Em feia home.

Val a dir que a Sant Feliu no ens passàvem la vida tancats dins aquell clos. Fèiem excursions amb els nostres pares: unes vegades cap al riu, a través dels fruiterars, i unes altres riera amunt, cap al Santuari de la Salut i les pinedes que el voltaven. Però, de més a més, d’una manera reglamentària, sortíem cada tarda, després de berenar i de rentar-nos, a fer un passeig en família, quasi invariablement per la via, en direcció a Sant Joan Despí. A la tornada solíem entrar en una torre que hi existeix encara, si fa no fa amb el mateix aspecte que en aquell temps. S’hi entrava des de l’andana oposada a l’estació, baixant per un caminet que semblava furtiu, però que potser no ho era, i travessant un mur de truanes atapeït, fosc, vagament misteriós. Una petita avinguda, vorejada d’arbres i de rosers, menava tot dret a una escalinata al cim de la qual, en una terrassa voltada de balustres i plena d’acàcies, s’aixecava la casa amb les seves tres plantes. A la terrassa, penjant dels arbres, hi havia boles de vidre blaves, roges, verdes i grogues, on veia la meva imatge deformada. El vestíbul de la casa era tot decorat amb cartells, amb grans cartells, anuncis de companyies de navegació estrangeres, de paper de fumar, de revistes d’art o de literatura, de funcions de teatre, de balnearis… No puc dir el mèrit artístic d’aquelles affiches hi havia segurament el cartell dels IV Gats i algun altre d’en Casas; no sé si n’hi havia cap de Mucha o de Lautrec, de Stenlein o de Bonnard. Però és innegable que aquell conjunt va produir-me una sensació especial, sense parió en els annals de les meves minyonies. Em transportava a contrades llunyanes, no solament pels paisatges, costums o escenes que evocava, sinó per la forma novíssima i desimbolta en què les evocava.

Potser és hora de dir que aquesta torre, de bon aspecte dins la seva correcció neoclàssica, pertanyia a un procurador dels tribunals anomenat Duran, Josep Duran. Era un home ben plantat, de faccions regulars subratllades per un bigoti abundós, de moviments expressius i lleugerament clownescos, d’una simpatia irresistible. Detestava la seva professió i de fet no crec que li dediqués gaires hores. En canvi, adorava la música, la conversa, els viatges, i inhalava a ple pulmó l’aire excitant de la nostra fi-de-segle. És segur que va ocupar-se ben poc de mi, infant de sis, set, vuit o nou anys. Però, sense ocupar-se’n amb la seva presència i els seus posats, amb les seves dèries i els seus estirabots, va obrir-me una porta que ja no s’ha tancat mai més.

A can Duran vaig veure la primera col·lecció de postals, quan les postals eren una novetat que engendrava entusiasmes i esnobismes. A can Duran vaig passar hores senceres fent girar l’estereoscopi i veient fotografies de mitja Europa. A can Duran vaig entrar en contacte amb el «modernisme», que en les seves primícies, encara que avui sembla increïble, era tan embriagador com hagin pogut ser-ho les albes del gòtic, del romànic o del Renaixement. La intensitat de les nostres emocions poques vegades correspon amb exactitud a la qualitat dels agents que les provoquen. En general els homes, i més encara els infants, s’embriaguen amb el vi que tenen al seu abast, sense preocupar-se massa de la seva puresa ni del seu bouquet. D’infant i fins d’adolescent vaig embadalir-me davant les coliflors estilitzades, els fideus ondulants, els lliris tremolosos, els bandós esllanguits de les donzelles, els pantalons inflats de les primeres ciclistes, els guants negres d’Yvette Guibert, la prodigiosa quincalla que venien en una botiga de la rambla de Canaletes sota el nom de Boada, les dues escultures femenines que decoraven la casa Lleó al passeig de Gràcia i que han desaparegut fa un parell d’anys per fer lloc a una botiga de marroquineria, el verd poma i certs morats que guarnien la panera del segle acabat de néixer o el taüt del segle acabat de morir, en un mot, davant la imposant barreja, falsament ingènua i refinadament voluptuosa, que s’anomena «modernisme».

I la primera capella del «modernisme» que vaig trobar en el meu camí, no hi ha dubte, va ser la torre del procurador Duran. No era ell l’únic sacerdot que hi servia el culte. El secundava la seva muller, dona bonica i amable que, no tenint fills, podia viure enterament consagrada a la vida de relació; el secundava de la manera tota natural que solen secundar les barcelonines el seu marit, sense èmfasi ni deliberació, en virtut d’un mimetisme espontani i ple de gràcia. Parent dels Duran, també participava sovint a les seves tertúlies Celestí Galceran amb alguna cosa de dandi en la seva persona, contrabalançat per la vehemència de les seves opinions, i el seu cunyat, Manolo Echauz, amb el qual, sigui dit de passada, no lligaven gaire. Manolo Echauz, per la seva banda, tenia ja en aquella època fortes vel·leïtats aristocràtiques que varen acabar per absorbir-lo. Jo no sé evocar-lo, amb les seves ulleres gruixudes, cavalcant sobre un nassiró arremangat, sinó assegut al costat de Duran, lliurat en cos i ànima a estrafer amb els únics recursos de la seva veu tota una orquestra wagneriana. El doctor Avel·lí Martín, cunyat de l’amo de la casa, era un dels més assidus contertulians i donava una nota d’equanimitat i de reserva. Més aviat el reveig al seu despatx de la plaça Reial amb l’ull lluminós al front, a punt d’examinar-me la gola, que no en l’atmosfera de can Duran.

He parlat de capella i de sacerdoci… No voldria pas que ningú imaginés aquella torre de Sant Feliu com un cenacle tancat o pedantesc, perquè era tot el contrari. Allí no hi havia ningú que pretengués exercir una funció magistral o pedagògica, ni que estigués animat d’un aspre esperit proselitista. Al contrari, molts dels seus visitants eren més inclinats a la paròdia que al culte. Si aquella casa hospitalària ha jugat un paper en la meva formació, l’ha jugat sense adonar-se’n. El que hi vaig aprendre ningú no va tenir el propòsit d’ensenyar-m’ho.

Els dies de festa a la tarda, que és quan la torre prenia aspecte de casino, els homes solien fer llargues partides de botxes en una de les avingudes del jardí. Després, tots plegats, homes i dones, jugaven al burro. De tant en tant, fèiem excursions en tartana o fontades a peu. Duran era un excel·lent fotògraf i sovint formàvem grup davant la seva màquina. Tant ell com la seva muller tocaven el piano amb facilitat i gust i passaven, sense compliments, de la música clàssica a la música del dia. Durant una colla d’estius, a entrada de fosc, un d’ells seia al piano i deu o dotze persones s’aplegaven al seu entorn per cantar tot el repertori del género chico, des de Agua, azucarillos y aguardiente, La viejecita o Gigantes y cabezudos fins a Bohemios, del mestre Vives, que s’acabava d’estrenar.

I el cap d’estació, que es deia una cosa així com Benaclonxa, travessava la via i, recolzat a la cleda de fusta, escoltava els cants i després ens en parlava.





VIII. ACABA UN SEGLE I EN COMENÇA UN ALTRE


El meu pare va manar que em tragués el davantal i que em posés l’abric. Feia estona que havíem sopat. La cosa no devia sorprendre’m, perquè segurament m’havia explicat abans el motiu d’aquesta insòlita sortida nocturna. On vàrem anar? No ho sé. Tal vegada vàrem visitar les ties; potser vàrem entrar a l’Ateneu Barcelonès o passar una estona en una redacció on el meu pare tenia encara amics. El que reveig amb certa precisió és un cafè no gaire gran del passeig de Colom on vàrem seure poc abans de les dotze de la nit. No hi havia quasi ningú; la festa —suposo que n’hi havia— es devia descabdellar en altres barris. L’ambient del cafè i el del passeig on obria les seves portes no era potser gaire diferent del de qualsevol altra nit de Sant Silvestre, nit que només en aquests últims temps ha agafat importància a Barcelona. Vaig menjar unes galetes i beure un glopet de vi ranci. El meu pare consultava el rellotge de tant en tant.

—Aviat seran les dotze. Prepara’t per sentir la canonada.

Efectivament, pocs segons després va sonar un gran estrèpit i totes les campanes de les parròquies es varen posar a tocar i les sirenes dels vaixells varen esquinçar els aires.

—Ja som al segle XX —va dir-me el meu pare.

Vaig calcular malament un moviment del braç i vaig tirar a terra una copa que s’hi va fer miques. Crec que va ser l’únic incident que es va produir en aquell cafè solitari, obert davant un moll ombrívol que no va trigar a recaure en el silenci. El meu pare havia aconseguit el seu objecte, que, evidentment, no era altre que obrir una dent en la roda de la meva memòria.

Tot seguit vàrem tornar a casa.

Ja som al segle XX.

Vaig escrivint aquests records sense consultar diaris, revistes ni llibres. El risc de cometre-hi alguns grossos errors cronològics o de fondre en una de sola impressions que històricament haurien de restar separades em sembla compensat per una certa fidelitat espiritual, per una certa coherència subjectiva, que fet i fet és l’única cosa que val la pena de cercar en aquest exercici. De més a més, si començo a demanar auxili a les biblioteques i a les hemeroteques, em temo que recordaré massa coses per a l’edat que tenia aleshores.

Però en aquest moment que travesso el llindar del nou segle no resisteixo la temptació d’enfrontar les meves beatituds puerils amb les realitats socials i polítiques que em voltaven. Agafo l’Anuari del Brusi —així anomenava tothom el Diario de Barcelona— i llegeixo la crònica de 1901:

Hi va morir el bisbe Morgades i va ser enterrat amb molta pompa.

El doctor Robert, líder regionalista, presideix un míting contra les corridas de toros.

El Foment del Treball Nacional obre una subscripció per a fer un present de noces a la princesa d’Astúries.

Galdós estrena al Teatre Eldorado Doña Perfecta i a la sortida el públic, entusiasmat, organitza una manifestació anticlerical, com la majoria de les que tenien lloc en aquella època.

Un espès grup d’estudiants, amb motiu d’iniciar-se les vacances decretades per celebrar les noces de la princesa d’Astúries, canta La Marsellesa, profereix crits subversius i provoca la policia. Càrregues. A la tarda, alguns escamots apedreguen el Seminari, les Escoles Pies i els Maristes. També proven de malmenar un sacerdot que passava per davant l’Hotel Continental. La policia hi intervé i acaba la gresca.

Complint ordres dels síndics dels gremis, a primeres hores del vespre del dia primer de març tanquen quasi totes les botigues, i les que no ho fan redueixen la il·luminació en senyal de solidaritat. Per què? La crònica del Brusi no ho diu.

Dimiteix l’alcalde Coll i Pujol i el governador Eduard Hinojosa, historiador i catedràtic.

El dia 9 de febrer s’aixeca l’estat de guerra que el govern havia decretat el 12 de maig de l’any anterior. (Déu n’hi do).

Míting de consumidors de gas al Teatre Tívoli. Míting de solidaritat obrera a La Serpentina. Míting antireligiós a la Plaça de Toros. Manifestació. Batusses. Un tret. Detencions.

Es celebra la Festa de l’Arbre als terrenys del Frare Blanc, vora l’avinguda del Tibidabo tot just embastada. (Ah!, finalment trobo un fet públic que lliga amb un fet particular meu. Jo hi era! Hi vaig anar amb els meus companys del Liceo Políglota i amb els de no sé quantes escoles i col·legis. Ens varen repartir berenars dins sengles capses de cartó. Vàrem cavar una mica i cooperar més o menys simbòlicament a la plantació d’uns quants centenars d’arbres. En aquell temps ja estimava els arbres, però no pressentia el culte de regust cèltic que avui els dedico).

La Sociedad de Locomoción Electro-animal de Barcelona —un nom bonic, oi?— acorda la vaga per obtenir la unificació de jornals i la no-admissió per part de les companyies dels obrers que no pertanyin a la dita societat. El mateix dia paren els tramvies, els òmnibus de La Condal i de La Catalana i el carril de Sarrià.

Dos dies després, el primer de maig, la parada és general. La policia suspèn un míting socialista-llibertari. En sortir, els qui hi assistien apedreguen uns quants edificis. A Sant Andreu, les turbes assalten la casa dels Maristes i s’emporten un Sant Crist, uns canelobres d’argent i un almoiner amb cèntims. «La pasividad o falta de tino de las autoridades fue grande», fa constar el cronista del Brusi.

El dia 2, mentre segueix la vaga i no cessen les violències, es celebra un míting electoral regionalista al Nuevo Retiro.

Molta concurrència. Un grup d’homes amb brusa —la brusa blava o negrosa era l’uniforme popular— interromp l’orador, en Pla i Deniel, i des d’una llotja tiren a l’escenari un gat mort. Rebombori. El públic indignat protesta i els pertorbadors «sacaron a relucir navajas, pero a silletazos fueron echados del local». Un cop restablerta la calma, continua l’acte. Sonen uns trets al carrer i el delegat el suspèn. A la sortida, un grup nombrós baixa per les Rambles cantant Els segadors i de passada apedrega la redacció d’un diari (discret, el cronista ens en calla el nom). La policia dissol el grup i fa unes quantes detencions.

A l’entorn del tramvia de Badalona, hi ha topades dels vaguistes amb la força pública.

Jocs Florals. Hi assisteix una comissió de l’Ajuntament que és aplaudida. Vallès i Ribot llegeix el parlament del mantenidor, que és Francesc Pi i Margall. A la sortida, cants, crits i càrregues. Alguns ferits i alguns contusos.

El mes de maig continua la seva florida. Els vaguistes intenten fer parar la gent del moll i la de les fàbriques. Les botigues tanquen a les dues de la tarda —en aquell temps no ho feien fins a les deu de la nit— per significar llur adhesió al míting regionalista. Més tard una colla de cases particulars segueixen aquest exemple. «La ciudad» —nota el cronista— «tomó un aspecto especial, reinando la mayor zozobra por las noticias de toda clase que circulaban».

A la ronda de Sant Pau i al carrer del Conde del Asalto hi havia gran maror. La multitud havia saquejat un cuartelillo municipal. A les barriades extremes les turbes eren mestresses de la situació. Aquella nit el governador va transferir el comandament de la província al capità general. Estat de guerra.

El dia 8 reprenen la feina algunes fàbriques. Arriben reforços militars. Tornen a sortir, ben custodiats, els tramvies. Torna a circular el carril de Sarrià.

S’inaugura la catorzena «Exposición del tubérculo la patata», al Palau de Belles Arts.

El dia 17 s’aixeca l’estat de guerra i el 19 se celebren eleccions de diputats a Corts. Triomfen quatre regionalistes, un dinàstic i dos republicans. El candidat que ha obtingut més vots no arriba a tenir-ne vuit mil. Manifestació, cants, crits. Batusses.

Processó interrompuda. Vociferacions al llindar dels temples. Càrregues.

Cal seguir? L’enumeració es fa monòtona a còpia de ser agitada. Com a inauguració d’un segle nou, no es pot demanar més.

Però l’infant que era jo seguia plàcidament lliurat als seus jocs i a les seves menudes cabòries. Deixava d’anar a col·legi algun dia per «mor dels esdeveniments». De casa estant va sentir algun tret a la plaça de Catalunya. Va contemplar des del balcó algun dia feiner estranyament quiet, sense tramvies, amb escassos vianants. Però tot plegat lliscava com si dins llur estridència totes aquelles notes formessin part d’una magna simfonia potent i estrafolària.

El mateix any al Liceu es va estrenar Sigfried, l’any anterior s’havia estrenat La Walktria. El cronista teatral del Brusi, wagnerià sens dubte, en parla amb competent entusiasme. Debuta en La Favorita el tenor català Josep Palet. Agrada, i el cronista li augura una bella carrera. Humperdink, que havia estat professor durant un any al nostre Conservatori, estrena Hänsel und Gretel. És una pàgina deliciosa i res més. Però el públic li fa un amable acolliment. Hi ha uns concerts de quaresma dirigits pel mestre Nicolau amb el concurs de l’Orfeó Català, que governa la batuta del mestre Millet. Estrenen amb èxit el Rèquiem de Berlioz i La vida d’un heroi i Les entremaliadures d’Eulenspiegel de Richard Strauss. El cronista aplaudeix gairebé sense reserves.

I ve a dirigir uns quants concerts Fèlix Weingartner, que deixa bocabadats els barcelonins. Que un home sol amb una batuta pugui operar tals miracles! A penes refets d’aquesta emoció, ve l’Orquestra Filharmònica de Berlín, que ens revela un món ignorat. «Era la primera vez», constata el cronista, «que se oía un conjunto de músicos subordinados por completo a una dirección inteligente y formados en la misma escuela».

I el jove actor Enric Borràs és al ple de les seves facultats. I una actriu estudiosa, fina, ben dotada, que es diu Italia Vitaliani, fa dues llargues temporades i el públic l’entén. I ve per segona o tercera vegada la més famosa de les actrius de l’època, èmula de Sarah Bernhardt, la Duse, i malgrat els preus exagerats de les localitats fa quatre bones entrades. Representa Hedda Gabler, d’Ibsen; La dama de les camèlies i La muller de Claudi, de Dumas, i La Gioconda, de D’Annunzio. Ve una mica cansada, una mica displicent, amb esplèndid vestuari, però amb companyia mediocre. Tant se val. És la Duse!

Al Principal ha tingut èxit un jove violoncel·lista dit Pau Casals. Ara al Liceu canten dues celebritats: la Storcchio i Bonci… Ara la Vitaliani estrena una obra inèdita de Rusiñol, traduïda a l’italià, Libertà, que el cronista del Brusi aplaudeix amb calor. I el mestre Morera té un èxit en la temporada de teatre líric català.

I uns senyors amb barba i bigoti, anell amb brillant al dit xic i cadena d’or sobre la corba del ventre, mengen exquisidament a can Justin, a can Martín i, sobretot, al Restaurant Ribas.

I al Brusi surten uns articles signats per Joan Maragall. En un d’ells, analitzant la poesia de Núñez de Arce —que, a ell, es veu prou que no li agrada; a mi tampoc, ho confesso, tot i saber-ne tantes estrofes de memòria—, escriu textualment: «En el siglo XVIII la poesía fue, en general, un entretenimiento; en el siglo XIX ha sido, principalmente, grito de combate de ideas, discurso sonoro; la del XX se inicia en un balbuceo de las recónditas armonías del alma».

També hi ha això en aquest complicat any de gràcia, primer del present segle.





IX. LA CASA D’ADOLESCÈNCIA


A darreries del segle XVIII va venir a Barcelona una comissió de científics francesos, dirigida per un especialista anomenat Mechain, el qual, com a bon francès, prenia notes del que veia i sentia i va deixar unes memòries. Venia a prendre mesures relacionades amb el meridià de París, que és el mateix de Barcelona. El va atrapar aquí la guerra del Rosselló. Sobtadament el qui era sotmès a una monarquia amiga es va convertir en ciutadà d’una república enemiga. Però els costums d’aquell segle, tot i que eren a punt de naufragar en un toll de sang, encara varen ser prou eficaços per a procurar-li una retirada segura i fins falaguera. L’exèrcit espanyol del general Ricardos que operava enllà dels Pirineus va obrir els seus rengles per deixar pas a Mechain i als seus auxiliars, i l’exèrcit francès els va acollir, sol·lícit i deferent. Va ser un armistici en honor de la ciència semblant al que tenia lloc en les guerres francobritàniques en honor de la moda, quan s’obrien els rengles de tots dos exèrcits per deixar passar sense perill les nines de París que duien a Londres el figurí de la temporada.

Doncs bé: en les memòries de Monsieur Mechain s’assenyala la casa de Barcelona on va iniciar la triangulació per establir la topografia de la ciutat, i aquesta casa amb façanes al carrer Ample, al carrer dels Escudellers (avui Avinyó) i al carrer de Gignàs, sobre el terreny que va ocupar la fonda anomenada La Fontana de Oro, és la que més o menys refeta o modernitzada vaig habitar des dels vuit o nou anys fins als dinou. Astronòmicament és la més situada de Barcelona. Afegiré pel meu compte que sentimentalment és la més situada de la meva adolescència.

Vivint-hi vaig adonar-me ben bé de l’existència d’un veïnat, d’un barri, del món que s’agita enllà de les portes del pis. I hi vaig passar les tres o quatre crisis que solen transformar un infant en un home.

Calculo que el trasllat del Portal de l’Àngel al nou domicili va tenir lloc a darreries del 1902. Hi ha un fet que m’inclina a fixar aquesta data. El meu germà i jo anàvem i veníem sols del Liceo Políglota.

Res millor per a mesurar l’enorme diferència que hi ha entre l’esperit de l’infant i l’esperit de l’home madur que aquest exercici a què ara em dedico. Tot practicant-lo, un hom s’adona que el noi de deu o dotze anys podia viure molt temps en un indret determinat sense sentir la necessitat de qualificar-lo ni de definir-lo. I no és pas que hi visqués confinat sense termes de comparació; és que s’adaptava al medi i en sortir-ne caminava ple de cabòries o ple de curiositats que el distreien de convertir els aspectes del seu barri en un motiu de vanitat o de mortificació.

Era trist aquell barri com he temut temps després d’haver-hi perdut el contacte? Crec que no. I és segur que a mi, aleshores, no m’ho semblava. Tenia, com tots els barris antics formats al ritme lent dels segles, una barreja de classes, qualitats i categories que no es troben en els sectors nous, en els eixamples. L’època de les democràcies i de l’igualitarisme ha tingut la paradoxal virtut de crear barris exclusivament burgesos, barris exclusivament obrers i zones residencials d’un pur accent aristocràtic. Però en la Barcelona emmurallada, quan les distàncies socials eren enormes, les distàncies físiques eren insignificants. El carrer senyorívol veïnejava amb el carrer comercial i el carrer decent amb la rue bordelière. I així ocorria encara en aquell districte.

Al peu de casa tenia el carrer Ample, que havia estat la via millor de la ciutat durant un parell de segles i que en el meu temps conservava encara un aspecte nobilíssim del qual, ho confesso, a penes vaig adonar-me. El trobava fred, amb poques botigues i no gaire circulació. Potser la sola cosa que va impressionar-me des de la primeria va ser la plaça de Medinaceli amb el seu reixat (després estúpidament suprimit), la seva vegetació atapeïda, frondosa i acollidora, després negligentment esclarissada, i la seva graciosa columna amb els dos fanals coronada per l’estàtua de Galceran Marquet. No sabia que allò era un square anglès fet i pastat, però hi girava els ulls amb una admiració tenyida de sorpresa. Al carrer Ample es dreçava i es dreça encara, tota convalescent de les ofenses, la basílica de la Mercè. Hi entrava de tant en tant amb «Madrina», però en sentia parlar contínuament a les altres ties, que hi feien totes les seves devocions i hi passaven moltes hores. La Capitania General, d’aspecte força més modest que avui, m’oferia l’espectacle d’una guàrdia i d’unes entrades i sortides de militars. La llarga paret, sense portes, del Parc d’Enginyers accentuava la desolació del darrer tram del carrer Ample i feia pressentir el gran esbatanament de la Porta de la Pau.

En general, per anar i venir del col·legi, tant el meu germà com jo passàvem pel carrer dels Escudellers. Fins a l’indret on fa la recolzada, i que avui, potser per influència de Nicolau d’Olwer, que va ser tinent d’alcalde i hi va viure tants anys, ha canviat de nom i ha pres el de la via que realment sembla prolongar, la d’Avinyó, era un carrer perfectament burgès. A poques passes de casa hi havia la botigueta d’un rellotger suís, anomenat Werlhe, home serè, afable, amb uns ulls claríssims darrera unes ulleres d’or i una barbeta mig rossa, mig blanca. De vegades el veia dret al llindar; de vegades, ajupit sobre la taula de treball, arran mateix dels vidres, per aprofitar la llum que li arribava per l’estreta bretxa del carrer Gignàs. Més enllà hi havia un òptic francès —el nom acabava en «oux», és tot el que recordo. Els seus aparadors eren plens d’ulleres marines, binocles, sextants, baròmetres i altres aparells per a mi misteriosos, distribuïts amb cert desordre, més a tall de mostra que de reclam. Només li dedicava una llambregada, de tard en tard, per veure què assenyalava el frare de la caputxa. A la mateixa vorera, ocupant dues botigues, hi havia la casa Pantaleoni, basar de roba feta. A fora, hi tenia dos rengles de maniquins infantívols amb marineres, gecs a l’anglesa, abrics, uniformes de col·legi i unes cares de pa de ral que inspiraven el desig de bufetejar-los. Enfront si fa no fa, hi havia una casa d’objectes de suro; tots els aparadors eren revestits d’aquest material. Feia un efecte de gruta, entre altres coses perquè era poc il·luminada. En tot cas no era una cova humida, sinó eixuta i tanmateix esponjosa. Pels volts de Santa Llúcia, hi apareixien unes figuretes de pessebre molt més fines i ben acabades que les de la fira. A la recolzada hi havia l’establiment d’un enllustrabotes i venedor de diaris que durant una bona temporada va vendre segells de propaganda política com se n’editaven aleshores, seguint una moda que va tenir el seu moment d’apogeu. Segurament hi havia reproduïdes les efígies de molts personatges. Jo només recordo el cap del doctor Robert i el de Joan Sol i Ortega, escuts i emblemes. Al costat de l’enllustrabotes hi havia La Corbatinera, que encara subsisteix; en aquella època exhibia un devessall de corbates, una al costat de l’altra, virolades i atapeïdes fins a encomanar una mena de mareig. Poques passes més enllà, anant cap a la Rambla, el carrer canviava bruscament de caràcter. Perdia el seu pacífic tarannà burgès per convertir-se en un bordell més o menys dissimulat a les hores diürnes, però franc i escometedor de les deu del vespre en amunt. Uns metres abans d’arribar a la Rambla, com si el carrer es penedís del seu pecat, es refeia i adoptava un posat decent. Els grans aparadors de l’adroguer Martignoli, amb les seves galantines, les seves mortadel·les, les seves conserves i la rastellera de flascons plens de gelatina de brou de gallina establien la partió. Unes portes més enllà va inaugurar-se el primer establiment del Vermouth Torino —el segon va ocupar el local que avui té el camiser Bastida a la cantonada Gran Via passeig de Gràcia. Era d’un estil germànic nou a Barcelona. A la vorera del davant hi havia un forn especialista en pa de Viena. Cada panet valia sis cèntims, un més que els llonguets ordinaris, i fins que vaig tastar el pa de París i el de Suïssa em va semblar el súmmum de la forneria. Amb panets de Viena, en Marnet va inaugurar a començaments de segle l’era del sandvitx embolicat en paper de seda. Va fer el llançament des d’una botigueta del carrer Fernando, enfront si fa no fa del passatge Madoz. Aviat totes les tavernes endreçades que més endavant havien de prendre el nom de bars, tots els quioscos de begudes més abundants que no pas avui, moltes cantines de trens, etc, varen adoptar la nova fórmula. Amb ella crec que es va iniciar un procés que encara no ha arribat al seu punt final. El menjar, quan jo era infant, constituïa una cerimònia; obeïa un ritu si fa no fa inalterable; es descabdellava en el seu lloc i en el seu ambient propis. Havia perdut la seva solemnitat religiosa; però conservava el seu fort accent familiar. El sandvitx —invenció d’un lord d’aquest nom— ha estat el filaberquí que ha començat a foradar el mur de les tradicions gastronòmiques. Ha avesat els barcelonins a menjar a peu dret, al carrer, al teatre, a qualsevol hora i en qualsevol circumstància, infringint una colla de regles que els nostres avis tenien per sagrades. Potser per això aquells primers sandvitxos ens varen fer tanta il·lusió; tenien en el fons del fons un regust de fruita prohibida.

Ens queden poques passes per a arribar a la Rambla. A la dreta hi ha la botiga Castells amb els seus sabres, espasins, rossos, condecoracions, faixins i insígnies militars col·locats davant un ventall de banderes que cobreix el fons de l’aparador. És una cosa solemne i brillant alhora. El seu rival Medina, establert a poca distància, ja dins la plaça del Teatre, tenia unes vitrines més grans però de menys efecte escènic. La camiseria Morell feia cantonada i era on ha estat fins no fa gaire. Durant molts anys vaig ignorar la seva categoria, però les seves correctes alineacions de corbates, els seus colls, les seves camises i els seus bastons eren una perenne iniciació a la qualitat.

Som a la plaça del Teatre. El meu germà i jo hi preníem un 21 o un 22 per anar fins a Provença, camí del Políglota. Si vèiem passar el tramvia des de lluny, arrencàvem a córrer i solíem atrapar-lo abans que arribés al carrer Fernando. En una d’aquestes curses, el meu germà es va trobar sota les potes d’un cavall que remolcava un pesetero. En va sortir amb algunes macadures, havent pogut el cotxer deturar a temps la no gaire impetuosa bèstia perquè no es trobés també sota les rodes.

El nostre pis era al mateix replà que el de les ties Zubiburu, i, si la intimitat de les dues cases havia estat sempre gran, des d’aquell dia va esdevenir contínua. El meu germà, la meva germana i jo tan aviat érem a l’una com a l’altra. La delicada salut de la meva mare, obligada a passar llargues temporades al llit, donava a «Madrina» freqüents ocasions per a asseure’ns a la seva taula. A casa de les ties, en el vell piano de tecles esgrogueïdes, vàrem fer tots tres germans les primeres escales i els primers arpegis i començar un aprenentatge que havia de durar una colla d’anys sense gaire profit. Dels tres era jo el d’orella menys musical. No podia, ni he pogut mai, cantussejar una melodia sense desafinar. I si amb els anys he sentit créixer el meu filharmonisme i d’ençà de la invenció de la ràdio m’he avesat a una certa dosi diària de música, no ha estat pas perquè m’hagi corregit d’aquell defecte congènit.

La tenacitat amb què la meva mare va voler, malgrat l’escandalosa incapacitat que vaig demostrar des del primer dia, convertir-me en un pianista decent, té una explicació. Ella era l’única Zubiburu que no havia rebut lliçons de solfeig ni tocat cap instrument musical. Pretenia, com tantes mares, dotar els fills del bé o de la facultat que més havia enyorat des de petita. I les poques peces que amb penes i treballs vaig arribar a executar, després d’una colla d’anys d’escarrassar-me sota la fèrula d’uns quants professors i professores, han anat perdent compassos fins a restar reduïts al primer. Un hom arrenca i tot seguit ensopega i cau. Horrible! Hi ha una coneguda melodia de Schumann, eixerida i estimulant —L’alegre pagès que torna de la feina—, que se m’ha convertit en símbol de totes les meves temptatives per refer el passat. Comença i al conjur de les primeres notes sembla que tot un món, encantador o patètic, es lleva per posar-se altre cop en moviment. Però l’encís es trenca tot seguit i un hom es troba sol, pansit i en ridícul. Seguim…, baldament sense música.

La casa que tracto d’evocar no com és avui, sinó com era aleshores; tenia una gran entrada al carrer Ample per al propietari i una altra al carrer dels Escudellers per als estadants que no era gens escarransida. A banda i banda hi havia unes vitrines amb fotografies. I al fons, sota la volta de l’escala, un safareig que, per descuit de les minyones o perquè la porta no tancava, es veia des del carrer. Als baixos de la cantonada hi havia un magatzem de queviures, propietat d’uns tals Parent, francesos o descendents de francesos. Crec que en aquella època eren uns adroguers importantíssims; a mi em semblaven els més importants de tots. Havia d’alçar el cap per mirar les estibes de llaunes, sacs, saquets i capses que formaven piràmides. Els munts de formatges de bola em semblaven municions per a una batalla. Les penjarelles de pernils i d’embotits, les immenses copes curulles de caramels, les manipulacions i els tràfecs dels fadrins i dels aprenents amb llurs bruses, tot excitava la meva facultat d’admirar sempre desvetllada, mai rebeca.

De can Parent sortien les llaunes rodones de mantega Esbensen de Copenhague, que pinten de groc els meus desdejunis infantívols. I al reclam d’aquesta grogor sorgeix de terra o baixa dels núvols la tauleta de metall on el meu germà i jo preníem el cafè amb llet abans de sortir de casa, en direcció al llunyà Liceo Políglota. Esteníem la mantega salada sobre els llonguets. Un dia, tot desdejunant, el meu germà, que creixia delicat, va queixar-se de mal de ventre i va suspendre la deglució del bol de líquid calent. Jo, amb una infinita poca-solta —amb més poca-solta que autèntica crueltat—, li vaig parlar d’Esparta i del costum que hi regnava d’abandonar els infants que naixien malaltissos. En general, els nostres desdejunis, ran l’estor del balcó, eren menys pedants. L’any 1904, la guerra russojaponesa va decantar-me a llegir el diari que acabaven de pujar de la porteria. Era la primera gran topada a què assistia la meva generació (la guerra del Transvaal ens havia atrapat massa petits i només recordo la «conductora» transformada en fortalesa des de la qual, a la Rua, mitja dotzena de bòers engegaven un canó que tenia per projectils uns ninots amb uniforme anglès). Vladivostok, Mukden, Port-Arthur, el general Kuropatkin, l’almirall Togo, la flota russa del Bàltic, Tsusima sorgien també sobre l’exigu vetllador entre la mantega i el cafè amb llet i m’encomanaven aquest vici modern de seguir les guerres que fan els altres dia per dia, hora per hora, com una novel·la que és veritat, però que per molt que ens commogui i ens exciti no arriba a desesperar-nos.

Al col·legi va insinuar-se la divisió en dos camps, però no d’una manera massa ferrenya ni agressiva. Jo des del començament vaig ésser russòfil, segurament perquè trobava els russos més pròxims a nosaltres que els japonesos i menys lleigs. Ha estat l’única «guerra de diari» o «guerra de paper» que he perdut. En les que van seguir, sense fer-ho a posta, ni obeir cap càlcul, m’he trobat al costat dels vencedors. Sempre és més agradable i fins pot resultar més útil. Però per a treure profit d’aquesta mena de simpaties cal vigilar la «posta» com un bon jugador…

En un dels pisos més alts de la casa vivia la família d’un tinent coronel retirat. Tenia un ull que mirava malament, i havia fet la guerra a les colònies. La seva dona era cubana i amiga de les Zubiburu. El seu primogènit, Carles, cinc o sis anys més vell que jo, era alt, esvelt, de faccions correctíssimes i simpàtiques, de bell caminar. Tenia el costum, en havent dinat, d’entrar una estoneta a visitar les meves ties, que encara eren a taula. Seia en una cadira de braços entapissada de reps; duia quasi sempre sabates de xarol i mitjons «de fer patir». Deien que despenia la meitat del sou a vestir-se. Va ser dependent i després viatjant d’una gran botiga d’armes, articles d’esport i accessoris per a senyor del carrer Fernando. Si hagués nascut uns anys més tard podria perfectament haver estat un galant de pel·lícula. Va tenir moltes amistats; a tot arreu era ben rebut. És evident que, sense cultivar el donjoanisme, va ser home de bones fortunes. Però —tràgic estipendi!— abans d’arribar a la trentena, una cruel malaltia li va mig baldar les cames i l’obligà a caminar amb crosses. Va refugiar-se amb la seva mare a Sant Feliu, a la casa que hi tenia llogada «Madrina», la qual va apressar-se a cedir-los-la amb la seva generositat de sempre.

Aleshores, va produir-se a l’entorn d’aquella desgràcia una onada de simpatia femenina. Durant molt de temps la invalidesa no va alterar gens la seva bellesa viril i va augmentar el seu encant personal. Polit, ben afaitat, amb vestits que no eren ja gaire nous, però que ho semblaven, arrossegant-se dignament sobre les crosses, donava idea que havia estat víctima d’un accident de breus conseqüències i no pas que era un condemnat a mort. Seguia sent algú. Rebia moltes visites del poble i de Barcelona. Li duien llaminadures, llibres, poms de violetes. Una mica «Dama de les Camèlies» tot plegat, però sense plors ni desesperacions, perquè l’amenaça d’un empitjorament, durant una colla d’anys, va restar invisible i ell mateix no hi creia.

Jo, que començava a fer-me home i que havia assistit sovint a escenes d’aquell brillant crepuscle, pensava que la imprevisió i la prodigalitat, més que més si són exercides per un galant minyó, no deixen de produir certa renda. I per associació d’idees pensava en «Madrina» i, per contrast, en el meu pare, acèrrim partidari de no estirar més el braç que la màniga.

Però al capdavall la malaltia, inexorable, no solament va atrevir-se a desfigurar les seves faccions, sinó que va fer naufragar el seu cervell. Calgué recloure’l. El cor d’amistats va dispersar-se i no sé si varen ser moltes o poques les que varen recordar aquella malaguanyada anticipació de Gary Cooper. Entre els meus remordiments hi ha el de no haver-me decidit a llevar-me a les cinc del matí per atrapar el primer tren i assistir al seu enterrament. L’únic que no hi va faltar va ser el meu oncle Zubiburu.

L’altre germà d’aquesta família tenia un any més que jo i es deia —es diu— Guillermo. Fins que va embarcar per al Paraguai, on ha fundat una família, va ser un gran amic meu i del meu germà. Plegats tots tres hem creat pobles i viles, hem construït vaixells, hem fet combatre exèrcits de cigrons contra exèrcits de mongetes, hem prolongat fins a l’infinit els episodis inventats per Juli Verne i bescanviat les primeres publicacions pornogràfiques, en aquell temps en què Barcelona n’era una fàbrica.

Més lliure que jo, Guillermo va dur-me aviat noves de mons que jo no freqüentava ni coneixia. Un d’aquests mons era el terrat de la mateixa casa on vivíem. Ell hi pujava sovint. El terrat era gran, molt gran, però la meitat n’era ocupada pels pavellons de fusta de la fotografia Puig i per les habitacions dels porters, que tenien unes quantes filles. Dels últims pisos hi pujaven també, a passar l’estona o a prendre la fresca a l’estiu, alguns veïns i veïnes. No és que s’hi formessin gaires tertúlies, ni que s’hi organitzessin festes, ni que agafés mai aspecte de casino a l’aire lliure. No; al contrari. Aquell terrat, tal com el veia a través de les confidències del meu amic, era més misteriós que no animat, més furtiu que no públic. Com és natural, des de la seva barana es dominaven els pisos alts de totes les cases del voltant, i el meu amic, a la primeria sense voler, després deliberadament, va descobrir escenes íntimes, que cuitava a explicar-me i que em semblaven fabuloses. Un dia, em va dur a una habitació amb dos balcons, un al carrer dels Escudellers i un altre al de Gignàs, tota inundada de sol, i em va dir: «Espera’t». Va entrar a la cambra del seu germà gran i en va dur una carta. Era una carta d’amor; entre frases de passió i mots tendres, la noia enamorada, una veïna que nosaltres coneixíem de vista, retreia una abraçada que Carlos i ella s’havien fet en un angle d’aquell terrat materialment tan pròxim. A aquella edat potser sabia que coses així passen a peu pla i als pisos alts, al carrer i als terrats. Però mai no havia tingut als dits un document autèntic que en parlés en aquells termes.

«Quan tu m’abraces», deia la carta, «i m’estrenys amb tanta força que sembla que m’hagis de trencar els ossos i llevar-me la respiració…».

A nosaltres també aquella revelació ens produïa un començament d’asfíxia. Ens semblava mentida que una noia pogués escriure cartes així, que un xicot les pogués rebre i que tot plegat respongués a una realitat.





X. PALAUTORDERA, SOLEDAT I LECTURES


En quina mesura la meva vocació ha estat un fruit espontani del meu caràcter i en quina mesura filla de les influències circumdants?

Jo no he arribat a escatir-ho. I em temo que en general, aquesta mena de problemes, no arriba a escatir-los ningú.

He dit ja que el meu pare, abans de guanyar la notaria i de consagrar-s’hi de ple, havia tingut fortes vel·leïtats literàries. No solament havia fet versos i escrit una pila d’articles, sinó que havia publicat dues novel·letes titulades Recién casada i Cartes a una amiga. La recança de no haver seguit la seva primera vocació va manifestar-se en mil formes d’un cap a l’altre de la seva vida. Un cop notari, no crec que passés mai més de les escriptures públiques a la prosa d’imaginació; però bastava que algun amic, director de diari o de revista, li demanés un article amb una mica d’insistència perquè durant un parell de dies s’abandonés a la vella fal·lera. Era un lector assidu i no podia adormir-se sinó després d’una hora de lectura. Des de petit he vist desfilar per casa, en correcta formació, mitja biblioteca de l’Ateneu Barcelonès, puix el meu pare solia agafar un autor i no el deixava fins a enllestir-lo, així tingués quaranta volums. Des dels catorze o quinze anys m’he beneficiat d’aquesta riuada, al començament d’una manera furtiva, després d’una manera oberta i finalment en una mena de complicitat fraterna.

Alguna vegada, en havent sopat, el meu pare ens retenia a tots al voltant de la taula que acabaven de desparar i ens llegia en veu alta poesies. Així vàrem escoltar tot el Canigó, que va extraviar-me per una temporada en un món de cavallers i de fades, de congestes i d’avetoses, de castos amors i de bells heroismes.

La meva mare, pel seu costat, tenia una memòria força feliç per als versos. No li costava gaire de recitar de cap a cap l’Idilio i El vértigo, de Núñez de Arce, o El zapatero y el rey i A buen juez mejor testigo, de Zorrilla, obres que havien restat associades en el seu record a les figures i les veus de Rafael Calvo i d’Antonio Vico, actors que jo no he arribat a temps de veure ni de sentir, però que formen part de la meva mitologia infantívola.

És evident que el meu germà i jo hem nascut en una atmosfera rica en ferments literaris. Com si això no bastés, el meu pare, un estiu, a la masia de Palautordera, va proposar-me de fer provatures de redacció. No em va suggerir cap tema complicat ni pretensiós. Havíem tingut un petit accident en la tartana que ens duia a la vila i em va demanar, simplement, que el descrivís amb les paraules precises. No sé si en aquell moment va recordar-se de Stendhal i de la seva mania de proposar-se els articles del Codi Civil com a models estilístics. De tota manera, el mètode em sembla excel·lent i sempre que m’ha calgut aconsellar aprenents d’escriptor hi he recaigut. No és pas que ignori l’estretor i la sequedat d’aquest camí; sens dubte fóra esgarrifós que la meravellosa varietat de la selva literària quedés reduïda a tanta nuesa i a tanta austeritat. Ni el lirisme pur, ni la gràcia dels primitius, ni la sumptuositat dels barrocs, ni la música dels simbolistes, ni les troballes desconcertants dels sobrerealistes no són al capdavall d’aquesta via cenobítica. Però, quina disciplina tan sana! Quin exercici tan útil fins per als qui tenen un temperament poc inclinat a dir les coses per llur nom i amb el mínim de paraules, ordenades amb el màxim de rigor!

Enfront del galimaties i del pathos que constitueix l’obra de la majoria dels nostres debutants, he trobat un plaer lleugerament maligne a dir-los: «Amic meu, tot això pot arribar a estar molt bé i indica una ambició considerable. Però, creieu-me: comenceu per coses més fàcils i més arran de terra. A casa vostra bé deveu tenir algun balcó o alguna finestra… Aboqueu-vos-hi una estona, mireu amb els ulls oberts les cases del davant, la gent que s’hi veu, el carrer, els establiments, els cotxes, el venedor ambulant… I, en acabat, proveu de descriure el que heu vist, bonament, sense forçar la màquina, amb l’únic propòsit que el possible lector pugui imaginar l’escena…».

La majoria dels consultants no em fan cas. Els més coratjosos o els més convençuts de la pròpia importància repliquen a l’acte amb un somriure que dissimula tot just la ferida de llur amor propi. Ells no han nascut per a les petites feines realistes; són poetes, obeeixen unes veus interiors puixants i delicioses; són tràgics i no poden mirar el món amb aquesta interessada vulgaritat de gasetiller que jo els demano; són inspirats i només poden expressar-se en el seu llenguatge de foc i de neu, de sol i de tenebres…

I bé: jo, cap als setze anys, tot i no abandonar les meves temptatives poètiques, perpetrades en la solitud de la meva cambra o en les llargues caminades que feia pels boscos dels voltants, no vaig tenir inconvenient a acceptar la proposta paterna. Vaig començar a fer gasetilles tot aspirant a fer-les perfectes. No era massa divertit; però tampoc no mancava enterament d’interès. Qui té el deler de l’expressió es deixa agafar aviat pel gust de resoldre un problema per petit o modest que sembli. D’altra banda, explicar ben explicat un incident, descriure una escena que s’acaba de presenciar, evocar amb exactitud una discussió que hem sentit al carrer, no és tan fàcil com sembla a primera vista.

Consti que no professo pas aquell odi a la ficció, a la metafísica i al lirisme que donen caràcter a personatges com Paul Léautaud, més conegut per Maurice Bossard. Mai no m’ha passat pel cap la idea de reduir la literatura a la reflexió moral, l’anècdota vivaç i la correspondència privada. Al contrari: passejo amb gust per les altres regions i respiro amb delit l’aire oxigenat que hi circula. No passo un sol dia de la meva vida sense recitar-me en veu baixa o en veu alta, seriosament o per facècia, tot vestint-me o tot afaitant-me, alguns versos catalans, castellans, francesos o italians. Si ara llegeixo poques novel·les, no és pas perquè detesti el gènere, sinó perquè el respecto massa. Ni els anomenats morceaux de bravoure no resten fora del meu clos… Però no puc suportar que, pel sol fet d’apuntar al cel, els autors vulguin ser tinguts per celestials, ni que pel sol fet d’escriure coses obscures vulguin ser considerats com a profunds. Ve-li aquí.

No fóra sincer —i m’he proposat de ser-ho— si no confessava aquí una particularitat dels meus inicis literaris. La poesia catalana em va conquerir tot d’una i, malgrat els meus antecedents familiars, mai no vaig imaginar que pogués fer versos seriosos en altre llenguatge que el vernacle. Però la prosa catalana de l’època no em seduïa, de manera que, els primers contes que vaig escriure, els vaig escriure en castellà. Em semblava impossible que, partint de les mostres de prosa que em venien a les mans, pogués aconseguir un cert equilibri entre l’espontaneïtat i el port que jo cercava d’esma, sense saber ben bé el que cercava. Els vells prosistes catalans del vuit-cents em semblaven impurs, abruptes i pagesívols, i els novíssims prosistes que s’entrenaven a les planes literàries del Poble Català o a les de les revistes de cenacle em semblaven amanerats i pedantíssims.

Crec que els dos homes que varen començar a treure’m d’aquest impasse varen ser Eugeni d’Ors, el Xènius del Glossari, i Josep Carner, tots dos redactors de La Veu de Catalunya. Cap d’ells no representava el meu ideal. El Glossari era escrit en una llengua sense gaire olor ni sabor, en un idioma que semblava inventat o traduït. Els articles i les notes d’en Carner o de Bellafila traginaven una càrrega, per a les meves espatlles, excessiva d’arcaismes i de neologismes. Però Xènius eixamplava fins a límits mai abastats el temari dels nostres articulistes, i, de més a més, no era mai rústic, i Carner tenia el do de ressuscitar els morts, de naturalitzar els estrangers i de redimir els captius. N’abusava, però és indiscutible que posseïa el geni de l’idioma.

La masia de Palautordera on vàrem passar l’estiu a partir dels meus quinze anys reunia belles condicions per al conreu de la poesia. No era feréstegament solitària, però permetia de reduir al mínim les relacions socials. I, de fet, durant els primers anys, no vàrem tenir gairebé cap mena de contacte amb la gent de la vila i ben poc amb els pagesos de les masies circumdants. El Montseny hi ofereix el seu aspecte més grandiós i alhora el menys abrupte; la seva mola s’alça des dels dos-cents metres fins als vuit-cents d’una sola embranzida, sense replans ni excrescències que en dissimulin la majestat. És una muntanya neta, definida. La seva silueta, que he contemplat durant tantes hores del dia i tantes hores de la nit, és la mateixa que dibuixaria un infant a qui diguessin: «Dibuixa una muntanya».

I això, aquesta mena de classicisme escolar, no li lleva gens de gràcia. Els dies clars amb la seva gamma de blaus i de violetes, de porpres i de grisos, els dies rúfols amb la seva caputxa de boires, de nits, esquitxada de llumetes i coronada d’estels, mai no és lletja ni vulgar. Sempre encanta els ulls i eleva l’esperit amb ascensors ràpids, però imperceptibles. Vaig provar més d’una vegada de cantar-la en els meus versos, però confesso el meu fracàs: mai no vaig trobar res digne d’ella. No era un tema per a mi. La muntanya mena a l’epopeia, i l’epopeia no és el meu gènere.

La masia de què jo parlo havia estat propietat del sabonaire Lafont i li havia quedat el nom de la Saboneria; d’un temps ençà sembla que va perdent aquest nom escumejant i agafant el nostre. A la banda nord té el Montseny, a la de migjorn s’enfronta amb el Corredor, a llevant amb el Montnegre i entre una i altra muntanya s’estén una serra baixa, millor diria abaixada, darrera la qual s’endevina el mar. Suposo que el meu germà mirava en aquesta direcció la nit que va compondre aquest hendecasíl·lab:


vers la marina hi ha un repòs excels.

A Palautordera érem sols, força sols, però no pas en una Tebaida. Caminàvem pels boscos, anàvem fins al riu, visitàvem el castell dit dels moros, tot voltat d’eucaliptus, organitzàvem alguna fontada, però sempre en família. La vila i els seus habitants, permanents o temporals, gairebé no existien per a nosaltres. Hi baixàvem en bicicleta per anar a cal barber o per comprar unes espardenyes; hi baixàvem en tartana els diumenges per anar a missa, però tot seguit tornàvem a casa.

Com hi passàvem el temps entre els quinze i els divuit anys? Com era possible que el meu germà i jo no arribéssim a neguitejar-nos o a ensopir-nos?

El croquet, que practicàvem amb entusiasme, no podia omplir més d’una o dues hores cap al tard, quan el pati beneficiava de l’ombra. Per a jugar a futbol només érem dos, i tampoc no podíem prolongar el piloteig gaire estona. Discutíem força sobre tota mena de temes, però no érem prou discutidors per a constituir-nos en sessió permanent. Parlar amb el masover, que es deia Martí i era un gran caçador de perdius i un acreditadíssim matador de porcs, sense comptar la seva traça per a curar d’espatllat, ens divertia força; sentir el llenguatge viu i imatjat de la masovera, que es deia Isabel i que era eloqüentíssima, també em feia goig. Però ni ells podien passar gaire temps parlant ni nosaltres massa temps escoltant-los.

Els escacs, que algun dia ens retenien bona estona, enardits per l’afany de revenja, tampoc no era possible que constituïssin el programa de tot el dia… Insensiblement, vaig contreure el vici de llegir. Val a dir que havia llegit des dels deu anys, des del dia que vaig anar a casa dels meus cosins a demanar que em deixessin un volum de Juli Verne, i vaig desembarcar a «l’illa misteriosa». Als meus estiueigs de Navarra, també havia llegit; a la biblioteca dels Azcarretas, ben magra per cert, havia descobert un Quintin Durward, un Oscar y Armanda i algun altre llibret romàntic; de més a més el fill del metge m’havia prestat Trafalgar de Galdós, i algunes novel·les més. Però allí teníem una colla d’amics, i el frontó ens atreia matí i tarda. On de debò vaig submergir-me en la lectura, com en un mar sense fons, va ser a la masia. Hi passava mesos sencers no dedicant menys de sis hores diàries a aquest silenciós exercici.

Ho devorava tot, versos i novel·les, teatre clàssic i llibres de viatges, sense deturar-me a establir jerarquies ni gairebé preferències. Ara, a distància, m’admira de veure’m tantes hores assegut en un balancí, dins una cambra que les persianes tornen ombrívola, mentre a fora el sol de la canícula decolora el cel i la terra. M’admira la meva paciència, el meu apetit tan monstruosament omnívor que no es descoratja davant les ineptituds d’un Ayguals de Izco, lamentable imitador de Dumas i de Sue, ni davant els poemes del pitjor col·leccionista de «flors naturals». L’essencial era llegir; aclaparar la imaginació de temes i de figures per poca-soltes o inconsistents que fossin. M’hi veig com un d’aquells salvatges de la Patagònia que el vespre de disbauxa omplien llur pipa de fems i s’embriagaven fins a rodolar per terra, inhalant la nauseabunda fumera.

Imagino que la meva dèria de redactar guies bibliogràfiques[2] és una mena de revenja contra aquella orgia de males lectures. Val a dir que en el fons no arribo a creure que m’hagin estat enterament inútils —sabem mai on són les vitamines que calen al nostre esperit?— ni menys encara que m’hagin marcat amb cap estigma. D’altra banda em temo que solem exagerar la influència de les males lectures. Les pitjors que vaig fer a Palautordera eren bones per a retenir-me al meu balancí, distret i ocupat, però no per a modelar-me l’esperit. En el bé i en el mal, no crec que siguem sensibles sinó a molt poques vibracions. La que pot fer-nos esclatar, com una copa de Baccarat ferida en el seu punt vital, és raríssima, per no dir única.

Sigui com sigui, el llegir no em va fer perdre l’escriure. Em llevava del balancí amb els membres més o menys entumits i començava a fer versos. De mica en mica, aquesta passió, en la qual esmerçava un temps infinit, va convertir-se en el número principal del meu programa de vacances. La meva primera composició era escrita en sàfic-adònics, sense rima. Segurament havia après aquest metre en un volum d’Horaci, prologat per Menéndez y Pelayo. El petit poema es titulava Cant de la nimfa. Aquesta pobra nimfa, tot just presentada a la família, va esdevenir víctima de totes les burles i tema de totes les paròdies.

Com s’explica que el meu pare rebés així el primer fruit poètic del seu primogènit? Tan dolent el trobava? No havia estat ell qui m’havia induït a escriure?

En realitat el meu pare va iniciar aleshores davant els meus primers versos el moviment de fluctuació que va seguir fent fins a les seves darreries. Volia i dolia. D’una banda, li agradava que el seu fill passés, com ell, per un període de diletantisme literari. D’una altra, li feia por que no s’engresqués massa i no agafés la dèria de ser escriptor professional. Sabia per experiència que a Espanya era dificilíssim d’obtenir ni un modest passament amb els sols recursos de la ploma.

Mentiria si digués que les facècies sense verí del meu pare em feien gaire mal. Una vegada més la mena de distracció que m’ha col·locat en tan estranyes i fins incòmodes situacions em transportava a una esfera si fa no fa inexpugnable. La nimfa es va retirar, com si diguéssim, a la vida privada i va cantar per a mi sol. No m’amagava pas per escriure al seu dictat; tothom veia que seguia la meva fal·lera, però no en comunicava els resultats a ningú.

I així, tot escrivint versos en català i algun assaig de conte en castellà, vaig arribar als disset anys. Aleshores va ocórrer una cosa que de moment em va semblar dins les regles perquè, fet i fet, tots acceptem com a naturals les coses que els nostres pares fan amb naturalitat, però que després ha arribat a semblar-me extraordinària. El meu pare em va col·locar, com a meritori, a la redacció del Poble Català. Sens dubte ell es proposava de completar la meva formació, de posar-me en contacte amb un món que en la pròpia experiència li havia semblat pintoresc i divertit. Reconeixeu tanmateix que a cap altre notari de la ciutat comtal no se li podia ocórrer de fer descriure una semblant marrada a un xicot que en el seu fur intern destinava a succeir-lo.

Ja em teniu a la redacció del diari dels esquerrans catalanistes. El meu pare, que, com molts altres homes del seu tarannà, havia reaccionat amb vivesa als estímuls de la Solidaritat Catalana —potser perquè el sentiment liberal hi confluïa per primera vegada amb el sentiment regionalista—, va acostar-se als seus amics i condeixebles Carner i Sunyol, que figuraven entre els capitostos de la novella agrupació política, i els va demanar que m’acceptessin a la redacció del seu flamant diari.

La redacció era al número 14 de la rambla de les Flors. Una tarda m’hi vaig trobar per primera vegada en presència d’en Pere Coromines. Acabava de deixar el seu càrrec de cap de Finances de l’Ajuntament per encarregar-se de la direcció del diari i del partit, un partit que cap dels seus fundadors, tanmateix homes de primera qualitat, però d’escassa i intermitent vocació política, no volia dirigir.

En Coromines era un home corpulent, amb quelcom d’ursí o d’elefàntic, de faccions grosses, d’ulls dilatats i tristos. Movia amb certa gràcia unes mans grans i molsudes, i quan feia discursos als mítings solia alçar la veu fins a donar unes notes agudes que feien impressió a l’auditori. Tenia un front ample i desguarnit, un bigoti negre i caigut. Duia en aquell temps una xalina d’artista que no lligava gaire amb els altres aspectes de la seva persona. Tothom sabia la seva història: en la primera joventut havia estat àcrata com tants intel·lectuals de la fi de segle; creient-lo complicat en un atemptat terrorista, la policia el va tancar a Montjuïc i un tribunal el va condemnar a mort. Una onada sentimental de l’opinió pública, sumada al fet de la seva innocència, el va salvar de la pena capital i el va tornar a la vida dels homes lliures.

Quin gran efecte em va fer aquell homenàs tan segur d’ell mateix, que engegava sentències i metàfores amb energia, tot obrint els dits de la mà sobre l’ample pit! La veritat és que iniciava la seva difícil comesa voltat de simpaties, admiracions i esperances. Si no va aconseguir dur el partit a la victòria i després d’un parell de mig èxits electorals el va haver d’abandonar als braços del lerrouxisme, no fóra just de donar-li’n tota la culpa. En realitat el partit que havien fundat en Jaume Carner i l’Ildefons Sunyol era un partit de centre, menys laïcista que el radical francès, però, per contra, amb el greu inconvenient de preconitzar un canvi de règim, cosa que, vulgues no vulgues, li inculcava un ferment revolucionari. I d’aquí venia la seva feblesa. La clientela que aspirava a conquerir —la menestralia, els obrers qualificats, els homes de carrera— no era prou nombrosa a Catalunya, tot i ser-ho més que a la resta d’Espanya; volia certament canvis, reformes, redreçaments, però no cap daltabaix. Va bastar l’endanyament dels problemes socials perquè aquesta base, ja prou minsa de mena, s’aprimés encara tot precipitant la ruïna del partit. L’experiment havia de repetir-se l’any 1922, amb Acció Catalana, a la fundació de la qual, ai!, vaig contribuir amb els meus articles. Sens dubte, hom havia introduït algunes esmenes en el programa. Acció Catalana, en néixer, no era ni republicana; el seu radicalisme carregava tot l’accent en les reivindicacions autonòmiques. Però no ens vàrem adonar que aquest radicalisme menava també fatalment al canvi de règim i que el canvi de règim, no menys fatalment, menava a la revolució. El fet que a Anglaterra en casos consemblants s’hagin evitat els desastres, tot donant al problema solucions atrevidíssimes, no vol dir res. Érem ací i no allà. Érem espanyols i no érem anglesos…, ni irlandesos.

Cloguem el parèntesi i tornem a acarar-nos amb en Pere Coromines. Era el director del Poble Català i poques vegades sortia del seu despatx per barrejar-se a la conversa de la redacció. Els seus articles —que no prodigava— eren sempre amarats de lirisme. Volien treure el debat dels baixos nivells de la política a l’ús i transportar-lo a regions vagament idíl·liques. Ho aconseguien? En aquella època no em desagradaven i m’oblidava de pensar en els graus de la seva eficàcia. Trobava, això sí, ben distintament, que el seu ressò maragallià interferia sovint amb un nyigo-nyigo vulgar, voluntàriament o involuntàriament vulgar, que em feia nosa. Home curiós, aquest Pere Coromines, poeta i financer, polític i novel·lista en proporcions desiguals i rares vegades harmòniques! I, amb tot, d’una categoria humana que, entre les generacions que el varen seguir i amb les quals va conviure gairebé fins a la seva mort en terra argentina, varen assolir molt pocs polítics d’esquerra.

El local on funcionava la redacció era d’un primitivisme perfecte. Donava al llòbrec carrer d’En Roca i no era massa esbarjós. A l’estiu, quan les finestres eren de bat a bat obertes, sentíem els crits d’una enèrgica florista de la Rambla que, després de plegar la seva parada, solia discutir amb el seu marit determinats punts de moral domèstica. El moblatge es componia de quatre pupitres tronats i de mitja dotzena de cadires de boga; la decoració, com esqueia, eren les col·leccions de diaris penjats a la paret, formant un enorme farbalà de paper imprès arran dels caps dels redactors ajupits sobre les quartilles.

En aquella redacció vaig aprendre de treballar enmig del xivarri. Val a dir que les gasetilles que posava en solfa, sota les ordres de Ramon Noguer i Comet, no requerien cap concentració extraordinària. La premsa de Barcelona, pel cantó de les informacions locals, era —i resta en bona part— d’un provincianisme esgarrifós. Omplien columnes senceres amb noves d’un interès nul o mínim i que podien perfectament suprimir-se sense que el patrimoni moral de la ciutat en patís cap minva. Les altres seccions del diari obeïen una concepció menys rutinària i en algun punt eren francament innovadores. Màrius Aguilar, procedent del Radical, de València, havia après el català suficientment per a redactar uns «Ecos» plens de malícia lleugera i de cites oportunes, per bé que sovint equivocades. Duia un bigoti de forma perfecta, complement d’unes faccions regulars que sota el xamberg, que no es treia ni per anar al vàter, li donaven un aire de mosqueter. Era bona persona, però en l’escalf de la discussió perdia el control fàcilment i semblava injust i desorbitat. Rovira i Virgili, infatigable devorador de paper imprès, redactava els articles de polèmica política en un estil robust, net i directe. De més a més, va ser un dels primers homes que va informar-se assíduament de la política estrangera i que en va informar els barcelonins amb criteri propi. Claudi Ametlla manipulava els telegrames i els posava títol. Pous i Pagès, que exercia funcions de redactor en cap, treballava en una cambra a part, més fosca que la sala comunal. En sortia sovint, encès en santa ira contra algun filisteu; tenia una immensa fama de bondat i ja sentia la passió del teatre. Va ser ell el primer que em va anunciar que ja podia tirar pel cantó que volgués, que acabaria sent escriptor: «Al qui li cau la vergassada al damunt…». Alexandre Plana exercia la crítica de teatres, l’exercia a consciència, però sense perdre mai la seva serenitat lunar.

Sovint compareixia a la redacció Gabriel Alomar, venint de Mallorca. Quan jo el vaig conèixer ja gaudia d’un prestigi considerable que sens dubte va augmentar amb la seva col·laboració a diaris de Madrid —«¡el maestro Alomar!»—, però que no sembla destinat a una resplendor gaire extensa ni gaire durable. El seu cap rodó i petit es gronxava al cim d’un coll llarg i tanmateix robust. Duia unes ulleres de pinça i es bellugava amb nerviositats que acusaven un cert desequilibri físic. Va impressionar-me la seva cultura clàssica, la seva memòria prodigiosa per als versos, el seu aire de literat professional. Un dia, a la tarda, en arribar a la redacció encara solitària, vaig trobar l’Alomar assegut en un dels pupitres. Tenia una quartilla mig coberta de lletra. En veure’m es va alçar de la cadira, va fer unes passes i em va dir «l’estil se’m resisteix» amb un accent i uns gestos que varen revelar-me un món d’exigències i d’aspiracions, d’hipersensibilitat i de coqueteria. Admirava la seva prosa clara i límpida, les seves idees em semblaven justes i generoses, però hi havia en la seva manera d’aplicar-les a molts problemes concrets una mena de doctrinarisme retòric, de mitologia jacobina, que aviat va posar-me en guàrdia. Després, molt després, vaig adonar-me que Gabriel Alomar era el prototipus de la «intel·ligència lluminosa» que ho explica tot i en el fons no comprèn gairebé res. Al Poble Català sostenia una secció diària que es titulava «Sportula» i que signava amb el pseudònim de «Fòsfor», o sia, «el qui duu la llum».

Els seus versos participaven dels dons que les fades solen dipositar al bressol de tots els poetes mallorquins: fluïdesa, pulcritud i eufonia. Però poques vegades arribaven a commoure’m. En canvi, els versos d’altri que ell assenyalava com a plens de poesia a mi també m’ho semblaven, i encara m’ho semblen.

«Il mugghio nel sereno aer si perde» que termina el cèlebre sonet El Bou de Carducci; «la bocca mi baciò tutto tremante» que fa dir el Dant a Francesca evocant el bes de Paolo, i «Cest l’heure ou les lions vont boire» el citadíssim vers de Víctor Hugo, formaven, si no recordo malament, part de la seva constel·lació preferida. I cal confessar que també haurien pogut figurar en la d’un home tan diferent de Gabriel Alomar com Joan Maragall.

Més d’una vegada havia assistit al gest de reserva que feia el primer davant els versos del segon. No era, com en el cas de l’Alcover, una reserva parcial, de forma; la impaciència d’una orella fina davant certes dissonàncies que jutjava tan malavingudes com remeiables, la contrarietat d’un paladar naturalment exquisit enfront de certes impureses de llenguatge. No. Alcover és segur que admirava profundament Maragall i que, sobretot en prosa i en castellà, el col·locava al cim mateix del nostre Parnàs. Discutia la teoria de la «paraula viva», però no les troballes del teoritzador. Les reticències d’Alomar anaven més lluny i més endins.


Jo ho sé, que sou, Senyor, pro on sou, qui ho sap?

Com l’indignava aquest pedregós atapeïment de monosíl·labs incrustat al Cant espiritual! En aquest punt tenia raó. En el que no en tenia és a desconèixer la sobirana grandesa del poema, capaç de rescatar aquest petit defecte. Per ventura en el magnífic sonet de Baudelaire Recueillement no basten els dos meravellosos tercets finals per a redimir la prosaica feixuguesa del segon quartet?

Amb tots els seus prejudicis retòrics i les seves fòbies jacobines, Gabriel Alomar era un esperit amb el qual valia la pena de comerciar. Si jo l’hagués de jutjar, quan el plat de les culpes fos ben avall, en l’altre plat anirien caient les tres o quatre coses que he après d’ell, i la balança recobraria l’equilibri. Què hi voleu fer! Sóc un home agraït, i quan, en aquest país sense escoles ni mestres, ressegueixo la galeria dels personatges que, tot passant i sense fer-ho a posta, m’han revelat algun secret, m’han aclarit algun problema, m’han comunicat algun criteri, m’adono que són molt pocs i el cor se me’n va a la simpatia o, almenys, a la indulgència.

Un altre personatge que també freqüentava la redacció a l’hora de la feina era l’Ignasi Iglesias. Alt, bru, amb la seva cabellera negra lleugerament arrissada, el cap sempre cot, el vestit de dol, era un home que segregava melangia. A la Passió d’Olesa li haurien donat el paper de Crist; en la vida ordinària, els més amics li donaven el títol de «poeta dels humils» i els menys amics, humorísticament, li deien «el Ibsen de las afueras». (Iglesias havia nascut i viscut sempre a Sant Andreu de Palomar). A l’època en què el vaig conèixer, ja havia estrenat Els vells i Les garses, els seus dos grans èxits, i amb Guimerà i Rusiñol formava la santíssima trinitat de la dramatúrgia catalana. Sens dubte la tristesa li venia de mena i el to de víctima i l’accent de màrtir que li eren habituals responien al seu autèntic tarannà, però convé reconèixer que la desproporció constant que hi havia a la Catalunya d’aquell temps —i a la de molts altres temps— entre el soroll de la fama i la migradesa dels ingressos, en el cas de l’Iglesias va assolir una intensitat patètica, capaç d’alterar qualsevol caràcter més ben temperat que el seu.

Ara, tot rememorant les dificultats de l’Iglesias, m’adono que gairebé tots els altres que vaig tractar en aquella redacció varen fer carrera. No n’hi ha potser cap que abans de morir o de caure en l’oblit o de decandir-se en l’exili no hagi passat per una fase brillant. El qui no ha estat líder d’un partit ha estat director d’un diari important, el que no ha estat diputat a Corts ha estat conseller de la Mancomunitat; el que no ha estat ambaixador ha estat dramaturg insigne… La redacció del Poble Català, tot i l’extrema modèstia de la seva instal·lació, l’escassa tirada de les seves edicions i el precoç naufragi dels seus principis, va confirmar la dita francesa: «El periodisme mena a tot arreu a condició de no quedar-s’hi».

No entra en el meu propòsit d’evocar tots els homes que passaven per aquella redacció de la rambla de les Flors ni menys encara de tots els que ens varen visitar quan, en plena davallada, vàrem mudar-nos al carrer de Sant Pau, vora la Rambla. Em caldria evocar tota la fauna d’un partit, tota la flora d’una joventut que vol escriure, els prohoms que tenen despatx d’advocat i que en surten amb ganes d’orejar-se en un ambient més lliure, els caciquets de barri que proven de col·locar una gasetilla que afavoreixi els seus interessos, els cercadors de pases de teatre, els aspirants a regidor, els que ja en són… Massa gent. Semblaria un anuari telefònic.

En canvi, creuria que he perdut tota noció del que és un medi i una atmosfera si no retreia la figura inoblidable de Savalls, l’ordenança.

En Savalls era un home vell que caminava amb l’esquena un xic inclinada, però que redreçava el cap gallardament. Amb el seu capell tou una mica de gairell, la seva perilla de mosqueter, el bastó que no abandonava mai, a primera vista podia passar per un coronel retirat. I no era sinó l’ordenança. Entre les seves funcions hi havia la de preparar les faixes per als diaris que calia enviar a correus.

Era deliciós de veure’l en aquesta feina, us ho asseguro. Zelós del seu vestuari, en Savalls s’havia tret el gec i s’havia recollit els pantalons fins més amunt del genoll, com si es tractés de travessar un riu. Es col·locava davant del moble on hi havia classificades i amuntegades les faixes dels subscriptors de fora. I començava a prendre’n una de cada pila, tot parlant en veu alta, com un pastor amb les seves ovelles: «Ei, vine cap aquí! Calvet de Sant Feliu…», «On diantre et fiques, Lluís Ferrerons de Cervera?».

El Poble, a més a més de ser un diari català, era un diari democràtic. Això vol dir que hi regnava la igualtat més completa. L’ordenança hi opinava tant com el director i d’una manera molt més explícita. Interpel·lava tots els redactors; els esbroncava si ho creia oportú; els aplaudia quan li semblava de llei.

Més d’un cop, plantat al bell mig de la redacció, l’hauríeu sentit exclamar amb veu estentòria: «Tenim un director que és un pou de ciència; tenim un Aguilar que fa uns “Ecos” que els àngels hi refilen; tenim un Rovira i Virgili que parlant de política estrangera no té qui li passi la mà per la cara; tenim un cos de redacció com no se’n troben… I fem un diari que fa fàstic!».

Exagerava. Amb tots els seus defectes, la primera plana del Poble en aquella època era superior a la de gairebé tots els altres diaris que es publicaven a Barcelona, i la musa de la passió en desallotjava constantment la musa dels interessos, cosa que sempre fa bonic, per bé que sovint meni al desastre.

Un altre personatge pintoresc, tot i que no feia vida de redacció, era el director de palla. S’anomenava Secundí Puig de Franc i tenia, amb la seva barba de neu, un aire venerable. Un cop va ser cridat a comparèixer davant del jutge. Li van demanar: «¿Se declara usted autor del artículo denunciado?». En Secundí Puig de Franc, posseït com ningú de la dignitat del seu paper, va respondre: «Me declaro autor y no retiro ni una tilde».

Després de l’anomenat pacte de Sant Gervasi, que establia l’aliança dels catalanistes republicans amb els radicals lerrouxistes, la plana major de la redacció va abandonar el diari, tot emportant-se la bandera. Jo els vaig seguir amb gust i amb convicció. Val a dir que el meu sacrifici era minúscul; sense sou havia entrat al diari i sense sou en sortia.





XI. UN ANY A L’INSTITUT I CINC A LA UNIVERSITAT


El darrer curs de batxillerat, per caprici meu que el meu pare va acceptar sense dificultat, no el vaig fer al Liceo Políglota, sinó a l’Institut —a l’únic institut de segon ensenyament que existia en tot Barcelona, ciutat de mig milió d’habitants.

En coneixia tots els topants, puix que m’hi havia examinat dues dotzenes de vegades i hi havia passat grans angúnies i moments deliciosos. Coneixia la seva olor característica, en què es barrejaven les emanacions de la jovenalla, amb les de la pols, el guix, el paper de barba i la tinta. Tampoc no podia sorprendre’m de la llibertat que hi regnava. No era aquesta llibertat un dels al·licients que m’hi havia atret? La falta absoluta de sala d’estar on refugiar-se els dies de pluja i de biblioteca o sala de lectura on repassar les lliçons tampoc no era una novetat. Però les classes de sisè curs, que es descabdellaven a l’últim pis, en aules frontereres a l’Escola d’Arquitectura, em van resultar més interessants, molt més interessants del que jo esperava. Tenien un cert to que no provenia únicament de llur grandària i del centenar d’alumnes que ens hi aplegàvem, sinó de la qualitat dels professors. El més eficaç era el doctor Mir i Navarro, no hi ha dubte. Tenia la flama de l’entusiasme —una flama que el rejovenia. Admirable! Després de trenta o quaranta anys d’ensenyar la mateixa assignatura a un aplec de galifardeus que travessen els termenals de l’adolescència, conservar aquella frescor d’esperit, aquell gust per a comunicar la sagrada espurna! Pel seu esforç personalíssim havia creat un museu d’història natural que feia goig. Els «matrícules d’honor», entre els quals Nicolau Rubió i Tudurí, després arquitecte, jardiner i escriptor, en treien cada matí els exemplars que feien falta per a la lliçó del dia i els repartien més o menys escènicament a dalt de l’extensa estrada i sobre la gran taula llargaruda que la mig ocupava. Ell es col·locava a un costat de la taula, vora la barana de fusta; els ulls negres li brillaven sota les celles poblades; les mans sortien d’uns punys durs, blancs i rodons, com ja no se’n duien. Prenia un posat familiar, que no excloïa la possibilitat d’un rampell de mal geni. Explicava en un to planer; presentava les bèsties i bestioles com si no estiguessin dissecades, amoixant-los el llom o les plomes, donant-los els noms oficials amb una pompa lleugerament humorística i els noms vulgars amb una mena de desgaire afectuós. «Ahí tienen ustedes al Anthropopithecus chimpanse. El chimpancé, ¿quién de ustedes no lo ha visto en el Parque…? Guapo chico, ¿eh…? Este ejemplar…». I aleshores ens explicava la història de com havia aconseguit aquell exemplar que era la nina dels seus ulls. Però ni quan arribava l’hora de parlar dels animals de sang freda, dels peixos o dels rèptils, o de treure de les seves caixes, i d’elevar-les perquè tots les veiéssim, les petxines buides, es refredava el seu magnífic entusiasme. L’Estat que pogués reunir un centenar de professors d’aquest tremp, que en faria, de feina!

Don Tomàs Escriche, que ensenyava Física i Química, era l’antítesi del doctor Mir. La seva bondat era el nivell de la seva ciència. Però no tenia caràcter. Jo patia a la seva classe. M’adonava pels seus llibres i per les seves explicacions que era un home no gens vulgar i que mereixia atenció i respecte. I el pobre no obtenia ni una cosa ni l’altra. Cada vegada que després he llegit històries —n’hi ha moltes i algunes de ben patètiques— d’un vell i savi professor víctima de les burles i procacitats dels seus alumnes, he recordat la figureta trèmula del doctor Escriche amb la proveta als dits i barbotejant: «La mezcla debe dar un precipitado blanco…». I, de fet, de vegades no el donava.

Per fortuna, la desatenció dels alumnes, a estones massa evident, no va mai arribar a degenerar en tumult. Però tots plegats vàrem sortir amb escassos coneixements de química. El pou era allí, l’aigua de la ciència no hi faltava. Però la bomba aspirant-impel·lent mancava de força.

El doctor Hermenegildo Giner de los Ríos, que hom anomenava el «malo» (el seu germà, don Francisco, era el «bueno»), no era tan dolent com això. Tenia l’aspecte més agradable que pugui desitjar-se per a un professor. Els seus cabells blancs emmarcaven una testa simpàtica i alhora venerable. El seu deix andalús afegia gràcia a les seves explicacions. Jo era prou gran per a adonar-me que el doctor Giner donava la classe amb bona voluntat, però sense lliurar-se en cos i ànima, com el doctor Mir. I, així i tot, es feia escoltar i em feia la impressió que darrera les seves paraules començava una perspectiva que no ens volia descobrir perquè no en tenia ganes o perquè ho considerava prematur.

No teníem jardí per a esbargir-nos, ni biblioteca per a estudiar, és cert, però teníem un terrat a dalt de tot dels claustres de la universitat. Els tombs que vàrem fer per aquell terrat en els dies de sol, que afortunadament eren els més! En aquell exercici circular lligàvem amistats i sense abandonar les converses arran de terra començàvem a envestir temes artístics, polítics i literaris amb una ingènua pedanteria. Havíem deixat de ser infants, i encara no érem homes —però, decididament, en volíem ser.

Abocat a la barana del terrat mirava amb il·lusió el pati de la Facultat de Dret, on pensava entrar el següent curs. Feia temps que havia decidit de seguir la carrera d’advocat; encara que no hagués estat el desig del meu pare, per una sèrie d’eliminacions, hauria acabat per triar-la. Era i és la carrera més neutra, una mena de plataforma giratòria que igualment mena a les professions liberals que a la burocràcia, al comerç que a la indústria, al dolce far niente que a la política, a la glòria que a la misèria. A Espanya, quan teníeu la sensació que un home havia fet una carrera i no sabíeu ben bé quina, sempre suposàveu que era llicenciat en lleis.

Vull precisar que la meva decisió de seguir la voluntat paterna no era en mi un acte de submissió ni d’indiferència. No, no. Vaig entrar a la Facultat, convençut que els estudis que hi faria constituirien la base de la meva vida. De manera que un primer d’octubre —el de l’any 1908— vaig passar tot cofoi sota les voltes del vestíbul universitari, aleshores més ombrívoles que no avui perquè les portes laterals eren totes de fusta i restaven sempre tancades; vaig mirar amb goig les figures de Ramon Llull, Alfons X, Lluís Vives, Maimònides i Averroes i girant a l’esquerra vaig constituir-me al pati de Dret, on hi havia més d’un centenar de xicots que parlaven, gesticulaven i reien. Eren, érem estudiants. N’havíem estat abans, d’ençà que anàvem a estudi? No. En el nostre concepte, d’estudiants, no n’érem fins aquell moment.

Per què diantre en aquest moment gairebé tots els que l’hem passat ens hem sentit tan feliços? A quin estadi de perfecció ens suposàvem arribats? Quines benaurances descomptàvem? Quins descobriments pressentíem?

Jo crec que en aquesta sensació de plenitud influeix molt la mena d’aurèola romàntica que volta la imatge de l’estudiant. Des de petits hem sentit parlar els nostres pares de la seva etapa universitària com d’una era paradisíaca. L’home més atuït pels desenganys, si ha estat estudiant, se’n recorda i en recordar-se’n somriu. La literatura ens ha presentat una copiosa galeria d’estudiants bons o dolents, feliços o malaurats, però dignes d’una immortal enveja. I la vida, per la seva banda, ens ha ensenyat molt d’hora que les dites i les fetes dels estudiants beneficien d’unes incomprensibles comprensions i d’unes inexplicables indulgències. «Bah, coses d’estudiants…!». «Oh, però els estudiants s’hi han posat en contra…!». «Desenganyi’s, des del moment que els estudiants…».

Estic segur que aquest concepte mirífic dels estudiants fa temps que ha entrat en crisi, i no m’estranyaria que acabés per desaparèixer del tot, devorat per altres mites i aixafat per altres interessos. Però en la meva època, tot i no ser el que nosaltres somniàvem que havia de ser, era encara alguna cosa. És curiós que la meva generació hagi estat de les que més s’ha adonat de l’empobriment de la seva aurèola i la que ha fet esforços més ostensibles per restaurar-la a base d’aldarulls o de reformes indumentàries. Durant un dels primers cursos, vàrem provar d’adoptar les boines de vellut blau que duien encara els estudiants de París, i una botiga del carrer de l’Hospital va aprofitar-se llargament de la nostra fal·lera. Uns anys després, sota la inspiració d’un catedràtic que tornava d’Alemanya, vàrem fundar un club i vàrem adoptar unes bandes amb els colors de les facultats i vàrem provar de cantar a cor, com en la famosa i per a nosaltres inoblidable comèdia Alt Heidelberg, traduïda amb el títol de Joventut de príncep, que Margarida Xirgu va representar durant no sé quantes nits al vell Teatre Principal. (Per cert que em caldrà tornar a parlar d’aquella comèdia i d’aquell malaguanyat teatre).

Per a explicar l’encant de l’etapa estudiantesca no basta de remarcar que coincideix amb l’edat de les il·lusions, amb la ruptura de la crisàlide, amb l’obriment de les grans perspectives espirituals. Aquests fenòmens ocorren igualment als altres joves que no freqüenten les aules, i, no obstant, no els procuren l’aguda sensació de privilegi que és comuna a la majoria dels estudiants. Hi ha, en aquest estat, que combina unes obligacions intermitents i rares vegades feixugues amb unes vacances dilatades, alguna cosa d’específicament excitant i agradable.

I deu ser per això que en les nostres latituds és corrent malparlar tota la vida de la Universitat com a centre de formació, com a laboratori de professionals i al mateix temps recordar amb entendriment les hores que hi hem passat. Realment és difícil de fer una altra cosa. La Universitat que hem conegut era una ficció, si fa no fa en la mateixa mesura en què ho eren les altres institucions de l’època. Els seus grans defectes no eren particularment imputables als catedràtics, ni als pares de família, ni al rector, ni al ministre d’Instrucció Pública; provenien d’una concepció radicalment equivocada de la funció docent i responien a la difusa incapacitat del país per a enfrontar-se de debò amb cap problema fonamental. Després, de fora estant, alguna vegada m’ha semblat veure néixer en els medis universitaris un bell propòsit de redempció, però no ha estat sinó un esclat de magnesi que ha servit més per a il·luminar els erms inhospitalaris i les tristes fondalades que per a obrir camí vers els cims lluminosos i les arbredes consoladores.

Però deixem de banda les generalitats. Acabats d’entrar a l’alma mater barcinonensis, ens vàrem veure embolicats en una vaga i vàrem apedregar les finestres de les aules que donaven al claustre. A la plaça de la Universitat hi va haver avalots, cridòria, cants burlescos o simplement desvergonyits i alguna càrrega de policia. Tot plegat va excedir un xic dels límits consuetudinaris i ens va valer un càstig col·lectiu: ens varen suprimir els exàmens del maig i només, per salvar el curs, ens fou permès de presentar-nos a la convocatòria del setembre sense dret a obtenir-hi sinó aprovat o suspens.

La cosa no ens va fer gaire gràcia. Representava llevar a l’estiu la seva meravellosa independència, dedicar-ne algunes hores a repassar les assignatures i jugar-se el curs a una sola carta. Crec que va servir-nos d’escarment. En les gresques successives, la nostra promoció va donar senyals d’una certa prudència.

Com era el claustre de la Facultat en el meu temps? Pel que puc jutjar, força diferent del que va tenir el meu pare —li n’havia sentit parlar molt— i, en conjunt, més baix de to. Em fa l’efecte que a la Universitat, com en altres institucions, va iniciar-se a començaments de segle una crisi que podríem resumir dient: deixaven de ser cosa local, vinculada de fet a la terra i nodrida d’elements indígenes, i es convertien en cosa nacional, sobreposada al medi. A la llarga i ben dirigit, el canvi pot ser favorable i, si es vol, favorabilíssim. És un fet innegable que com més vasta és la zona de reclutament humà més probabilitats hi ha d’atrapar excel·lències. Un filtre que cola només un litre per segon no té tantes chances com un que en cola cent. Ara bé: fins en la millor hipòtesi, fins quan aquests avantatges teòrics no són destorbats o falsificats per l’error o la malícia, sol haver-hi un punt en aquesta mena d’evolucions en què es perden els beneficis del patriarcalisme i la responsabilitat immediata i no es guanyen els de la grandesa i la universalitat. Crec que la nostra alma mater es trobava en aquest punt i ignoro —no hi he posat els peus mai més— fins a quin punt n’ha sortit.

El millor record de les meves primeries és el del doctor Rubió i Lluch, tot i que van ser ben poques les temporades que va ocupar la seva càtedra. Començava a tenir anys; patia dels ulls; confiava el pes del curs al doctor Parpal, que era l’auxiliar omnisapient i ubicu de la Facultat de Filosofia i Lletres en aquell temps. Però, en les poques lliçons que va donar, un dia, d’esquitllentes, va esmentar el nom del poeta Paul Verlaine. Verlaine? El nom em sonava; gaudia d’una memòria força feliç per a la cosa literària. Ja ho tinc! Feia poc, a la vitrina de can Bergé, una llibreria francesa de la rambla del Mig, vora el passatge Bacardí, en un dels meus itineraris, havia vist una portada groga que deia: «Paul Verlaine — Choix de Poesies — Avec un portrait de l’auteur par Eugène Carrière». Uns mesos després, trobant-me «en forma», el vaig comprar. El vaig llegir tot en poques hores. Hi havia mots que no entenia; matisos que m’escapaven; versos que interpretava malament. Però cal creure que en el terreny de les afinitats literàries hi ha tant endevinament o tanta màgica com en el de les afinitats amoroses. Tot d’una em vaig tornar verlainià. A les darreries d’aquell estiu em sabia mig llibre de memòria. Posat a ser franc, diré que aprenia millor els versos de La bonne chanson, de Romances sans paroles i de Fêtes galantes que no pas els de Sagesse. Però entre uns i altres, quina revelació, Déu meu! Per a mi, aquell xiuxiueig en to de confidència, aquell abandó que sembla simple i que, en el fons, és savi, aquella manera de suggerir que satisfà més que les precisions i concreteses de la poesia ordinària, constituïen un veritable frisson nouveau. Després, el meu fervor pel pauvre Lelian ha perdut graus, no solament perquè he conegut millor l’home, sinó perquè he sentit descompondre’s una part de l’obra. De tota manera, a despit de la usura del temps i de la nosa que li fan altres admiracions més ben arrelades, mai no em torno a recitar aquella poesia que comença:


Le piano qui baise une main frêle

Luit dans le soir rose et gris vaguement…



o el massa cèlebre i massa cantat amb música:


Voici des fruits, des fleurs, des feuilles et des branches…



sense deixar-m’hi agafar, si fa no fa com als meus disset anys.

Pensareu potser que aquesta inclinació a Verlaine no era una preparació molt adequada per a aprofitar les lliçons del doctor Daurella, que ens havia explicat Lògica en forma ombrívola i medievalesca, ni les de Dret romà que ens donava el doctor Eusebi Díaz, acabat d’arribar a Barcelona en tot l’esclat de la joventut i dels seus entusiasmes. (Val a dir que, recitades per ell i fluint de la seva florida barba negra, fins els lapidaris comandaments de les Dotze Taules perdien rudesa). Ni les del bondadós doctor de Arana y de la Hidalga, tot i la seva facultat de transformar les grans teories filosòfiques en un xarop «real y positivamente» fàcil de pair…

Doncs bé: cal anar amb compte a lligar caps a base d’indicis. Des del primer curs, des de l’ampliació, que en deien aleshores, vaig ser un bon i, a estones, un excel·lent estudiant. I, tot plegat, sense matar-m’hi. El meu període d’inadaptació era clos. A les aules com als patis, i fins a la biblioteca universitària, glacial i mal atesa, em trobava com el peix a l’aigua. Entrava a peu pla, com si diguéssim, en totes les assignatures; copsava perfectament les explicacions i fins gosava passar-les pel sedàs de la crítica. Discutia amb la inevitable petulància de la joventut, però potser amb certa reserva que no era filla de la por, sinó d’una mena de pressentiment de complexitats que havia de descobrir més endavant. «Això no deu ser tan clar ni tan senzill com et sembla» era la reflexió que ja solia refrenar els meus atacs i esclarissar les meves defenses. I, quan aquest fre funcionava, en lloc de produir-me cap molèstia o cap encongiment, augmentava el meu aplom, la confiança en mi mateix.

Dels vells professors de l’època del meu pare només vaig atrapar, i ben justet, el doctor Estanyol, que tenia una llarga fama de severitat. La seva dèria era entretenir-se a explicar la història de l’Església, que no pertanyia a l’assignatura, i de no reservar-se el temps necessari per a la part obligada del seu ensenyament, que eren les institucions de Dret canònic. Replicava als qui algun cop li’n feien retret que, el Dret canònic, ja ens espavilaríem per aprendre’l sols quan ens fes falta en algun litigi i, en canvi, la història de l’Església, si no ens l’ensenyava ell, no ens l’ensenyaria ningú. És un punt de vista que responia a una passió, i, si l’admeteu, no hi ha sistema docent que s’aguanti. Aplicat per tots els catedràtics, permetria d’ensenyar Biologia a la Facultat de Dret i Història de les Religions a la de Medicina. Però m’estaré de censurar-lo.

Heus ací les meves raons:

Opino que per als estudiants, com per a la resta dels jovencells en període de formació, la millor cosa és que l’estat, o qui sigui, es dediqui per damunt de tot a fer-ne homes, inculcant-los, com a Anglaterra, principis de responsabilitat, sang freda i aptituds de convivència, tot deixant en segon terme el subministrament de teories i de coneixements pràctics. Si això no se sap fer o no es pot fer, opino que la solució menys dolenta consisteix a entrenar la intel·ligència fins a tal punt que, sense arribar a rompre la crosta de l’egoisme, en moderi els efectes, si més no en els moments de perill; programa que realitza o aspira a realitzar la instrucció francesa amb la seva ferma vocació per a ensenyar a pensar amb solta i a expressar els pensaments amb ordre i claredat. I si tampoc aquest pis aller no resulta viable, aleshores doneu-me una universitat, unes escoles superiors que es dediquin a estalviar als primers clients dels metges, dels advocats, dels apotecaris, dels enginyers, dels arquitectes, el paper de conillets d’Índies.

Ara bé: és un fet que les nostres institucions docents flirtegen amb totes aquestes solucions sense casar-se amb cap d’elles. I d’aquí ve el seu rendiment —escàs en el ram dels coneixements pràctics, quasi nul en el d’educació de la intel·ligència i nul del tot en el de formació del caràcter.

En aquesta general absència de sistema real, potser fóra perillós de suprimir els professors extravagants —en el sentit etimològic del mot— que almenys ensenyen alguna disciplina amb entusiasme.

Hi ha una cosa que molts de nosaltres ens haurem demanat i que jo em redemano en aquest moment. Com és que una universitat que tothom considera imperfectíssima i impotentíssima sol deixar una empremta durable als qui l’han freqüentada? Com és que a Espanya tant gairebé com en altres països hi ha una diferència que es percep a simple vista entre els homes que han passat per les aules universitàries i els que no hi han passat?

Al meu entendre la clau de l’enigma està en la prolongada situació de disponibilitat en què el fet de seguir carrera col·loca l’estudiant. Compreneu? No és que els nostres centres d’educació superior ens eduquin gaire. És que ens sostrauen a una colla d’obligacions deformadores, és que ens alliberen d’una precoç adaptació a la vida pràctica. Extremant la nota, diria que la influència de la Universitat s’exerceix, en general, a través de les vacances i no de les classes; no pel que fa, sinó pel que deixa fer.

No oblido ni menyspreo la possibilitat que els estudiants tinguin la fortuna de topar amb alguna summitat de la ciència nacional. Però, en primer lloc, n’hi ha que tenen pasta de professor i n’hi ha que no en tenen. El gran Milà i Fontanals, patriarca de l’erudició espanyola, explicant a la seva càtedra era, segons em contava el meu pare i insinua entre línies el seu deixeble i èmul Menéndez y Pelayo, d’un ensopiment mortuori. Sospito, en canvi, que don Miguel de Unamuno, a qui m’ha vagat d’escoltar tot l’estiu de 1916 al jardí de l’Ateneu Barcelonès, des de les tres de la tarda fins al vespre, era un despertador admirable —potser no precisament quan explicava grec, que era la seva assignatura, sinó quan parlava d’altres coses que tenia més a cor. No era un causeur, això no. Solia prendre la paraula i no la deixava. Es veia ben bé que assajava en veu alta els articles que després publicava als diaris.

En segon lloc, àdhuc quan l’home eminent és un professor eficaç o quan un professor resulta eficaç sense necessitat de ser eminent —cas perfectament possible—, l’estudiant no fa sinó rebre una empenta que la resta del professorat no secunda ni prolonga. Aleshores cal refiar-se de la inèrcia d’aquesta empenta i del buit que permet que continuï actuant sense noses.

El buit! L’eficàcia del buit! L’essencialitat del buit! Mireu com, per una imprevista giragonsa, venim a desembocar en la filosofia de Lao Tse. El gran pensador xinès afirmava que la realitat d’una cambra és en l’espai buit que delimiten les parets i el sostre, no pas en les parets i el sostre mateixos. La utilitat d’un càntir, en què consisteix? No pas en la seva forma ni en l’argila de què és fet, sinó en el buit que crea per rebre l’aigua.

En certa manera una llarga malaltia que obliga el pacient a retirar-se de la feina i li procura una ociositat més o menys disciplinada fa moltes vegades oficis de despertador de vocacions, de saurí detector de corrents subterranis. Wells va adonar-se que era escriptor durant la convalescència d’una fractura que el va mantenir quiet i cara a cara amb ell mateix durant una colla de mesos. Heus-ho aquí. La Universitat em va ser com una mena de cama trencada que em va autoritzar a sortir del meu laberint espiritual tan lentament i tan sinuosament com esqueia al meu tarannà.

Vàrem començar la carrera uns noranta nois. De l’Institut en venien uns quants, entre els quals Joaquim Montaner, que ja era poeta i que va trigar poc a publicar el seu primer llibre titulat Cantos. Amb la seva gran figura, les seves faccions estatuàries, el seu caminar compassat, la seva veu greu i lenta, semblava que tingués més anys que jo, i tenia exactament els mateixos. Era ja en relació amb el món literari; coneixia a tothom; dedicava sonets i li’n dedicaven; es cartejava amb l’Azorín. Parlant amb ell vaig adonar-me per primera vegada que, tot i les meves inclinacions, cada dia més fortes, em mancava i em mancaria sempre l’autèntica embranzida del professional. Timidesa, orgull, voluptat, rampells d’independència, sentit del còmic…; hi havia alguna cosa de tot això en la meva renúncia a cercar expressament l’accés als cenacles i a les penyes. Em semblava aleshores, i m’ho ha semblat després, que únicament val la pena d’entrar quan no cal trucar a la porta —i, és clar, amb aquesta teoria m’ha calgut passar de llarg per davant d’un cert nombre de portes closes.

No era en Montaner l’únic company que passava per la Facultat de Dret obeint tradicions i consignes, però sense veritable vocació. Corria també per aquell pati enllosat, entre les nues columnes, sense altre escalf ni color que els que hi posàvem nosaltres, un minyó prim, bru, que decantava el cap endavant mig com si s’avergonyís, mig com si anés a envestir. Es deia, i es diu encara, Josep Maria Capdevila. Ara és a Colòmbia, professor en una universitat o en un seminari, protegit i admirat per un bisbe. No sé si feia versos en aquell temps, però l’interessaven més que la Instituta de Justinià i que les teories de Krause. Anava sempre amb el seu amic Climent, bon xicot, poeta, després diplomàtic i ara no sé què en algun racó de les Amèriques. Quin home tan extraordinari aquest Capdevila! Posat a fer crítica, va esdevenir un esperit fi, tendre, sensible, gran admirador de Joubert i de pensadors de la mateixa fusta. Però tenia reaccions brusques que deixaven al descobert un temperament apassionat i contradictori, força distant del d’aquell fill de la Dordogne que va travessar la Revolució francesa com qui travessa un incendi i no en va voler parlar mai.

La figura de Josep Maria de Sagarra no va comparèixer als claustres sinó un parell d’anys després, amb el curs del meu germà. No era calb encara, però al voltant dels seus cabells, no gaire abundosos, ja duia una aurèola, ja era el poeta Sagarra. La silueta de l’Ambrosi Carrión, que no estudiava Dret, sinó Lletres, resta també gravada en el meu record perquè era l’única que se separava deliberadament de la normalitat burgesa. Es deixava la barba i es cobria el cap amb un barret d’ales amples i parlava amb els seus companys amb tota altra gravetat que la majoria dels estudiants.

El fet que em dediqui a evocar figures de lletraferits —per dir-ho amb un mot bonic, però que sempre m’ha fet basarda— podria fer creure que els cercava o que m’obsessionaven. I no hi ha res d’això. L’únic amb qui realment parlava sovint era en Montaner. El meu amic íntim continuava sent en Bory, que va morir l’any 1914, quan ja érem tots dos advocats. A la Universitat em feia molt amb Pere M. Coromines, amb en Ramon Güell, l’Enric Frias i, a fora, amb l’Antoni Carreras, amb qui havia estudiat des dels set anys fins als quinze. De tots ells, només el primer tenia certes vel·leïtats literàries; els altres eren lectors més o menys assidus i prou. També parlava sovint amb mossèn Joan Serra, home fet, amb cabells precoçment blancs sobre els polsos. He tingut després força ocasió d’admirar-lo en la seva ascensió vers les superiors jerarquies, però mai tant com en aquells claustres profaníssims, on sabia bellugar-se amb una dignitat inalterable i ensems amb una cordialitat naturalíssima. És tan difícil de portar una sotana en aquest país on aparentment és tan fàcil!





XII. L’ESTUDIANT EN LLIBERTAT


Fora de la universitat, on fet i fet passàvem la major part del dia —podíem fer altra cosa?—, la meva vida aparentment no diferia gaire de la dels altres companys. Ni en el bé ni en el mal no sortia de la normalitat burgesa. Potser en la cosa en què més me’n separava era en la freqüentació de biblioteques i en l’avidesa amb què hi devorava textos que tenien alguna vaga relació amb les assignatures, però gens amb la pràctica de la carrera. Amb l’excusa —excusa per al meu ús particular, puix que ningú no em demanava comptes de les meves lectures— de fer un treball sobre un punt d’Història d’Espanya, de Dret romà o de Dret polític, m’empassava un munt de monografies o envestia una obra monumental d’Història o de Filosofia. Ah, que n’estava, de bé, si no feia gaire fred, a la biblioteca del Col·legi d’Advocats, instal·lada a la bella Casa de l’Ardiaca! Seia a un pupitre tocant al balcó; si decantava la vista del llibre o suspenia la presa de notes, podia veure arribar un bateig a la plaça de la Catedral. Però sospito que, llegint Taine o Cánovas del Castillo, els costums nupcials dels papús o les teories de l’economista Schmoller en una versió italiana, he deixat de veure molts bateigs.

Havia llegit força, com ja he dit. Em cal afegir ara que en aquests anys el plaer que trobava en aquest exercici va anar canviant de mena. No era una delícia passiva; no era un nodriment per a una imaginació que prova de rescabalar-se de les injustícies del destí i d’oblidar les dificultats de la vida. Era, començava a ser, una mena de trampolí que elevava el nivell dels meus propis pensaments i que il·luminava, de cop i volta, com el feix d’un projector, vastes regions insospitades. El goig que sentia era tan viu, tan violent, tan vertiginós, que no m’estranyaré si algun teòleg em diu que contenia un principi de pecat.

Per sort o per desgràcia, el plaer d’estudiar al meu albir, que em retenia durant totes les vacances de Nadal o durant un seguit de tardes que per fas o per nefas em quedaven disponibles, no era prou fort per a fer-me renunciar als altres exercicis. He jugat força a caramboles i mai no he arribat a fer-ne gaires de seguides. Quan podíem fer el senyor, anàvem als billars de l’Alhambra, enorme saló que tenia una entrada a la rambla de Catalunya, al lloc que avui ocupa el Teatre Barcelona, i l’altra al passeig de Gràcia. Si ens calia mirar prim, anàvem a llocs menys cèntrics: a un soterrani del carrer de Ponent que es deia o en dèiem les Catacumbes, a un petit cafè del carrer de Tallers, a un entresòl del carrer de Balmes, cantonada a Aragó.

Quan fèiem campana —cosa realment insòlita— o si deixava de comparèixer un catedràtic —cosa més freqüent— cedíem a un rampell bucòlic i organitzàvem una excursió al Tibidabo; hi pujàvem pel funicular i en baixàvem a peu, voltant per Vallvidrera. Inaugurades les pistes del Turó, hi vàrem anar sovint en colla; en Bory i jo hi repreníem un aprenentatge iniciat anys abans al Salón Universal de la rambla de Catalunya, al lloc que avui ocupa el Kursaal. El tren elèctric de Sarrià arrossegava uns vagons nous; les estacions semblaven acabades de retolar. Quan pujàvem les escales i sortíem al carrer de Muntaner ens trobàvem gairebé al camp. El camí que des del baixador conduïa a les pistes de patinatge i als jardins tot just plantats que les voltaven era a mig obrir; fèiem una estranya giragonsa i passàvem fregant les venerables parets d’una masia amb vestigis gòtics i encara plena de caràcter. Sobre el Turó de Monteroles no hi havia altre edifici que la bella i robusta torre d’en Bertrand, avui englobada en la massa del Policlínic. Aquella combinació de llibertat, de sol, d’espai enjardinat i silvestre, de diàleg sense fi ni mètode, d’exercici i descans a discreció, era deliciosa. Lliscàvem sobre la vida com sobre l’asfalt de la pista. Si de tant en tant quèiem per culpa nostra o d’una empenta que ens havien donat per joc, no trigàvem a aixecar-nos i a reprendre tot rient les nostres evolucions sobre rodes.

També des de molt jove, feia amb en Bory i altres companys escapades a l’avantport per llogar un bot a un home que es deia Joanet i que tenia una minúscula flota. Complicàvem el simple exercici de vogar fent filigranes entre les proes dels vapors i les cadenes de l’àncora o endinsant-nos a la zona musclaire, a risc de provocar les ires dels habitants dels pontons i de llurs gossos. Sembla que retrobi encara aquella coïssor al palmell de la mà i el tacte calent de les durícies tot just formades i aquell enlluernament ple de pampallugues i una mena de remor a les orelles que sentíem en desembarcar. No era mareig, no. Més aviat embriaguesa.

Caldrà dir que la nostra existència no es mantenia sempre en aquest pla salubre i lluminós? Em sembla superflu. No m’he pas posat a escriure aquestes memòries amb una rousseauniana pruïja de confessió que pugui decantar-me a cercar i exhibir els passatges menys decorosos de la meva joventut. Els episodis d’aquest ram que podria descriure són al capdavall vulgaríssims. Només el sol fet de posar-me a referir-los fóra sucumbir a la temptació de falsificar-los, donant-los un aire novel·lístic que realment no mereixen. Les primeres visites a la casa non sancta, la petita aventura ancil·lar…, míseres temptatives de resoldre un problema, fet i fet, insoluble.

L’únic remarcable en aquests episodis, d’una iniciació aparentment menys salvatge que la dels adolescents d’una tribu centreafricana, és l’angúnia que hi passen la majoria dels neòfits. Poden —com feien molts dels meus companys— adoptar un posat cínic, afirmar en veu alta que han trobat un paradís fàcilment accessible, sense l’àngel de l’espasa de foc, ni la veu divina que els crida a penitència. Són pocs, tanmateix, els que troben en l’amor venal la satisfacció que realment busquen. Vulgues no vulgues, tots sospiren per una altra mena de gaudis, pagats en una altra mena de moneda. L’home jove és un animal jove: conforme. Però és difícil de restar exclusivament animal.

La sensualitat en estat pur, almenys dins el nostre món occidental i en la classe social en què l’atzar m’ha fet néixer, és quasi sempre fruit d’una lenta elaboració; no és cosa de minyons, ni de joves. Exigeix una formidable liquidació de posicions romàntiques. Quan Bernard Shaw, amb una terrible generalització, diu que tot home de més de quaranta anys és un canalla, al·ludeix a moltes coses estranyes a la vida sexual, ja ho sé, però crec que també la té en compte.

I prou d’aquest color, encara que hagi esdevingut un color de moda.

Era estudiant de Dret i tenia vint anys quan vaig entrar com a soci a l’Ateneu Barcelonès. Hi havia estat de petit, de la mà del meu pare, quan encara era establert a la plaça del Teatre, en una ala del Principal. I ja feia tres o quatre anys que freqüentava la sala d’esgrima, instal·lada a la planta baixa, on ha continuat fins a època relativament pròxima. Anava a esgrima amb absoluta regularitat cap a quarts de sis de la tarda, primer sol, després acompanyat del meu amic Bory. Hi vaig destacar més per l’agilitat —«cames excel·lents»— que per la malícia. El mestre Bea, que no tenia massa feina, no es va limitar a donar-me lliçons de floret, que era l’arma que jo havia triat, i la de més prestigi potser perquè és la més convencional de totes, sinó que, ple d’un zel paternal, va voler-me entrenar en el maneig de l’espasa francesa i del sabre. Només el bastó, la vara de freixe, va restar enfora de les meves pràctiques! Les associacions d’idees i d’imatges històrico-cavalleresques que permet el conreu de l’esgrima a un noi de setze o disset anys no varen ser estranyes al meu plaer d’espadatxí da camera. Un hom no ha llegit en va tot Alexandre Dumas, pare! Però, en general, em donava al noble exercici amb una bona fe sense literatura.

Una llarga temporada que ja no puc precisar si era anterior o posterior al meu pas per la redacció del Poble Català, en sortint de la sala d’esgrima me n’anava corrent pel carrer de Vertrallans cap al Portal de l’Àngel, a la notaria. I allí, en un recambra que per una porteta excusada comunicava amb el despatx del meu pare, començava a posar en net alguna escriptura —uns poders, un testament, les beceroles de l’ofici.

A les set plegaven els dependents; però nosaltres, perquè hi havia encara algun client o perquè el meu pare volia enllestir alguna minuta o l’estudi d’alguna documentació, no sortíem fins a quarts de vuit. Aleshores, xano-xano, anàvem cap a casa fent una llarga marrada, conversant en forma cada dia més lliure.

Potser aquest règim va durar un parell d’anys. Potser en va durar molts més. És una sensació rara aquesta de comprovar fins a quin punt els records s’alteren i es confonen! A estones arriba a fer angunia; et sembla que són els fonaments de la teva pròpia personalitat que trontollen, que amenacen ruïna. Però a còpia de comprovar el mateix fenomen en coses petites com aquesta i en coses que haurien de ser importantíssimes dins la pròpia història un hom s’inclina a considerar amb menys superstició el propi passat i el dels altres. I un hom acaba per comprendre que la personalitat és precisament causa i resultat, resultat i causa d’aquests oblits i d’aquestes imprecisions de vegades irritants.

Durés dos anys, o en durés tres, comencés o no abans del meu ingrés a la Universitat, el cert és que recordo llarguíssims períodes de la meva joventut en què no tenia cap obligació entre set i vuit del vespre i freqüentava amb els meus amics els cinemes i assistia a les sessions de teatre que en deien «vermut». En el record, aquelles sessions em semblen estupendes. Per un ral, al vell Tívoli, al Novetats o a Eldorado, ens donaven hora i mitja de sarsuela. Així vàrem veure gairebé tot el repertori antic del género chico i vàrem assistir entusiasmats a les primeres representacions de La mala sombra dels germans Quintero, glòria del repertori modern. No érem pas uns crítics llepafils; per dolenta que fos l’obra, ens consideràvem feliços de trobar-nos drets en un corredor o asseguts en unes butaques —el preu era sempre el mateix— davant un espectacle i constituïts en colla. La colla, font de tantes iniquitats, n’és també d’innocents delícies. Separats, sense el tou de sobreentesos, sense la maçoneria espontània que s’havia format entre nosaltres a l’escalf de la convivència, la cosa hauria perdut ben bé el cinquanta per cent del seu interès. Innocents delícies?

Aquell repertori, amb peces com El arte de ser bonita, La corte de Faraón, Las bribonas o El país de las hadas, potser ens semblaria avui extraordinàriament lliure. No es pot negar que hi abundaven les al·lusions i els jocs de paraules de caràcter «sicalíptic», com va començar-se a dir en aquells dies. Als cafès-concerts i a les barraques del Paral·lel, el panorama era encara més picant o més desvergonyit. Però, ho dic sincerament, dubto que el terme mitjà de la vida barcelonina fos a començament de segle més baix que a l’hora actual. Els processos sobre moralitat d’un país o d’una època cada dia em semblen més difícils de seguir i de sentenciar. Deixant de banda els casos extrems on en bloc tota una societat, per excés de desgràcies o per sobra de prosperitats, o per passar de mort a vida, s’enfonsa i es corromp, en els altres casos sol haver-hi estranyes i imprevisibles compensacions, rares i sorprenents paradoxes.

Precisament perquè l’època experimentava encara la pressió de la cotilla i la reserva de les faldilles fins al turmell, l’encarcarament de les camises planxades i dels colls alts, perquè s’hi ballava el vals bòston, que mantenia la parella a castíssima distància, perquè els pretendents feien senyals des del carrer a les noies, que els responien amb la mateixa telegrafia des del balcó, amb la persiana mig closa, perquè es duien els calçotets llargs, perquè una soltera no podia sortir sola, baldament tingués quaranta anys, com no fos per anar a missa; 1900 ha passat a la història amb una fama de vici refinat i de voluptuositat serpentina.

Però convé no oblidar, tot evocant el foyer de l’Edèn Concert o les grosseres exhibicions del Gayarre, tot fullejant La Saeta o el Piripitipi o tot contemplant les postals de la Cleo de Merode, de la Bella Otero o de la Bella Chelito, que al costat mateix subsistia una societat més rígida que no la d’avui.





XIII. LA SETMANA TRÀGICA VISTA DES DE LLUNY I EL LERROUXISME VIST DES DE FORA


Pel juliol de 1909, quan ja feia unes setmanes que ens havien instal·lat a la masia, varen cessar de cop i volta les comunicacions ferroviàries i ens vàrem trobar sense noves del meu pare, que restava a Barcelona. Havia començat la Setmana Tràgica.

Amb l’excusa d’impedir l’embarcament d’unes reserves cridades a files per nodrir l’exèrcit d’Àfrica, els extremistes, que en aquell temps es confonien amb les avançades del partit republicà que capitanejava Alexandre Lerroux, s’havien apoderat de la ciutat, imprudentment desguarnida de forces, i havien saquejat una colla de convents i després hi havien calat foc. En canvi havien estat respectades les esglésies, i, en general, les persones així seglars com religioses n’havien sortit sense més perjudici que l’esglai.

Però això a cinquanta quilòmetres de Barcelona s’ignorava. La relativa moderació dels disbarats —relativa quan es compara amb els que hem presenciat vint-i-cinc anys després— no es podia preveure mentre contemplàvem des dels turons veïns un cel envermellit pels incendis i ens arribaven de la vila remors de tota mena. Tanmateix mentiria si deia que en cap moment no ens va obsessionar la idea que el meu pare corria un perill extraordinari. En aquell temps un home que no intervenia en política, ni tenia fàbrica, ni exercia cap càrrec oficial, encara semblava a cobert de les fúries. El nostre neguit era, doncs, el neguit habitual dels que ignoren el que passa i admeten la possibilitat de «la bala perduda» o de «la teula que cau en el moment precís», però no pas aquesta aprensió greu i espessa que s’ha generalitzat arreu del món d’ençà que els homes hem tingut la dissort de perdre la condició d’individus per a passar a la de membres indistints d’una classe social, d’un grup ètnic, d’una secta religiosa o d’un gremi professional.

Un dia, abans d’acabar del tot la Setmana Tràgica —devien ser les dues o les tres de la matinada—, em vaig despertar sobtadament. Trucaven a la porta de casa, bordaven els gossos, se sentien veus; entre elles vaig distingir la del meu pare. Embarcat en un remolcador, atapeït de «papàs» desitjosos de reunir-se amb la família, havia navegat des de la Barceloneta fins a Caldetes. A Caldetes havia llogat una tartana i per Collsacreu i Vallgorguina havia arribat fins a casa. Tothom va saltar del llit, i, encara que hi vam tornar abans de l’alba, jo ja no vaig poder aclucar els ulls. El meu pare no semblava gaire alarmat. Imagino que, tot condemnant l’episodi amb energia, el considerava més com un descuit del Govern que com l’aflorament d’un corrent perillós de subversió. En aquell temps ja havia llegit prou per a haver-me format una idea confusa i romàntica del que eren les revolucions. I la Setmana Tràgica, tal com la descrivia el meu pare, no encaixava en cap model clàssic. Era esquifida en els fets i en les intencions. Mancava enterament de panache. Decididament, malgrat el meu deler de grans canvis i el meu entusiasme pels moviments que semblaven capaços de realitzar-los, i el meu fàstic per les empreses colonials, i el meu horror davant la prudentíssima sentència de Goethe («abans la injustícia que el desordre»), aquell seguit d’incendis i robatoris no m’agradava gens.

Després va venir la repressió. I, Déu meu, tampoc no em va plaure. Don Joan de la Cierva, que oficialment la dirigia des del Ministeri de la Governació, m’apareixia cruel i sinistre, tal com el pintaven els diaris d’esquerra. Em costava molt de simpatitzar amb en Ferrer, afusellat a Montjuïc després d’un judici apressat, però asseguraven que s’havien infringit les regles processals i semblava que s’havia cercat de fer un escarment, sense parar-se a considerar si només es feia una víctima. Davant la campanya internacional que es va desfermar demanant la revisió del procés, vaig restar astorat. Assistia per primera vegada a un alçament político-humanitari de tanta envergadura. La comprovació que al món es podien produir solidaritats ràpides a l’entorn d’una injustícia exaltava el meu idealisme. Entre els que signaven papers i prenien part als mítings veia el nom de grans escriptors que admirava… Però la persona de Francesc Ferrer, fundador obscur —obscur en diversos sentits— d’una pretesa Escola Moderna, seguia tanmateix inspirant-me una prevenció fortíssima.

«La qualitat de l’home no importa», em deia en els meus soliloquis. «Aquí el que defensem són els furs de la Justícia, que han de ser tan respectats quan el suposat criminal és un personatge profundament antipàtic com quan és un àngel enciser».

Aquesta doctrina em segueix semblant excel·lent. Però avui, tot rememorant l’episodi que va excloure de la política espanyola un home com Antonio Maura, m’ocorre de notar la freqüència realment xocant amb què les esquerres es troben obligades a arborar banderes esparracades. És obra de l’atzar?, és que precisament els homes tarats i poc recomanables, pel fet de ser-ho, provoquen més sovint que els altres la temptació de liquidar-los sense gaires miraments?, no serà que hi ha en certs polítics un instint diabòlic que els duu a obsequiar els adversaris amb ídols de tan pèssima qualitat que en lloc de ser un aglutinant esdevenen la poma de la discòrdia?

També és possible, però dubto que en aquella ocasió el ministre La Cierva, o qui fos el directament responsable de l’afusellament d’en Ferrer i Guàrdia, mirés tan enllà i amb tant de maquiavel·lisme.

El minyó de disset anys que jo era aleshores va protestar íntimament contra la repressió, però no de la manera rotunda i decidida que protestava contra altres coses. És curiós de comprovar com, àdhuc en els arboraments de la joventut, el pensament pugui descriure tantes giragonses, bressar-se entre tantes postulacions. Podreu dir-me que això m’ocorria a mi i que era l’indici d’un caràcter més donat a l’anàlisi que a la passió. Però jo seguiré creient que el fenomen és més general del que sembla i del que suposen els mateixos que de primer antuvi se’n declaren exempts. En realitat no hi ha sinó l’acció, el fundent de l’acció, que operi en nosaltres la vera unitat de pensament. Mentre que, adolescents o homes fets, pensem al marge de les coses que passen i ens estem d’intervenir-hi, el nostre esperit no marxa pas en línia recta. Ara, tan bon punt el comprometem amb actes o paraules, assistim a un magnífic espectacle d’unificació; els judicis es precisen, les idees se solidifiquen i fins els sentiments, tan fluids de mena, entren en unes canals que augmenten llur força a còpia d’estrènyer llur correntia.

Tot plegat, ai de mi!, permetria de suposar que l’Acció és una gran falsificadora del Pensament, com també permetria de creure tot el contrari, o sia que el Pensament que s’entossudeix a restar solter perquè no vol casar-se amb l’Acció esdevé una mena de saltimbanqui. O encara una tercera posició: el pensament filosòfic és una cosa i el pensament polític una altra. El primer es fabrica amb més garanties de puresa si hom es manté a certa distància del tumult de les passions; el segon no val gaire si no neix en contacte amb les circumstàncies en les quals ha d’encarnar. Però aquesta frontera entre les dues maneres de pensar, no és sempre porosa? I, de més a més, el filòsof que es manifesta, que publica assaigs o explica des d’una càtedra, fins a quin punt no és un home d’acció?

És hora de deturar aquest perillós interrogatori i de tornar a la història menuda.

Va passar la repressió dels fets vandàlics de l’any 9 i els lerrouxistes varen seguir amos de Barcelona. El centre de llur poder era l’Ajuntament. Hi tenien majoria absoluta. Com a frens de la seva acció només restaven la premsa i les minories consistorials —la Lliga i els republicans catalanistes. Els problemes que es discutien al consistori apassionaven l’opinió pública. Allò era la democràcia a la moda llatina, és a dir, una contínua teatralització de la vida col·lectiva. El ciutadà elegeix amb el seu vot els actors i de seguida ocupa una butaca, però no hi seu pas gaire; la passió que l’encén l’obliga a aixecar-se sovint i a cridar o aplaudir sense interrupció.

Si ho mirem en fred, l’espectacle és gairebé sempre grotesc. Té poc de la tragèdia clàssica, on hi ha sempre un regust de litúrgia. No té gaire del drama romàntic, on sol resplendir la flama d’un ideal impossible. El sainet en les seves formes més vils i el melodrama en les seves modalitats més truculentes hi dominen… Però, a despit d’aquests enormes defectes que arriben a provocar la nàusea, aquest sistema té el meravellós avantatge d’entretenir les imaginacions i de comunicar a multituds incapaces de fer res que valgui la pena la il·lusió que fan alguna cosa, que prenen iniciatives, que participen com els cors antics en el descabdellament de l’acció.

Durant aquells anys no es pot negar que l’espectacle era gras, suculent, com certes farses italianes en què l’element grotesc agafa proporcions gegantines. Literalment n’hi havia per a llogar-hi cadires i de fet tothom llegia les ressenyes de les sessions, detallades i copioses com les del Congrés, que publicaven els diaris, i hi havia cua per assistir als grans debats des de la tribuna destinada al públic. Els «panamàs» municipals se succeïen. Darrera cada adjudicació de servei, cada reforma, cada adquisició, hi havia una combinació inconfessable, però denunciada als quatre vents per les oposicions. La gent de bé s’indignava, però gaudia del consol de poder dir lladre al lladre i tenia l’esperança que arribaria a desacreditar la majoria i a foragitar-la de la Casa Gran, com efectivament va ocórrer. Un dels regidors —gras, bon jan, no gens obtús— va adquirir tanta fama en aquest aspecte que va convertir-se en símbol de la situació. I ell, que ho sabia, se’n queixava. «Perquè un dia», rondinava, «em va caure un duro en calderilla a la galeria gòtica, ja tothom diu que m’atipo de cobrar a tort i a dret… I, en canvi, en Daixonses i en Dallonses, que han embutxacat centenars de milers de pessetes, sembla que siguin uns colomins sense fel».

Segons afirmen els testimonis més ben col·locats per a conèixer aquestes coses, el regidor gras i bon jan tenia raó. Ell, que no era cap de majoria, ni president de comissió, ni tinent d’alcalde, va haver-se d’acontentar de petites comissions sense importància i obtingudes amb un excés de franquesa. La situació hi fa molt, en els graus de descrèdit que comporta la immoralitat. Fins en els règims de crítica lliure i fàcil, no és igual haver de pasturar pels passadissos que poder negociar dins els millors despatxos. L’home tenia raó i a estones m’he divertit amb la idea de veure la seva efígie al cim d’un monument al peu del qual, gravada en marbre o en bronze, es llegís aquesta dedicatòria:


Al regidor X…

que va robar molt menys del que digueren els seus contemporanis

i molt menys del que robaren altres companys de consistori.

La ciutat, volent ser justa, li ofereix aquest desgreuge.



Val a dir que, entre els seus companys, n’hi havia de tan cínics que presumien en veu alta dels seus èxits. Un d’ells, quan algú, amb més o menys mala intenció, se li acostava i tot tustant-li l’esquena li deia: «Crec que us esteu construint un parell de casetes», replicava immediatament: «De casetes, no: de casasses!».

L’atmosfera de concussió i de suborn va arribar a ser tan espessa com diuen que és en certes ciutats nord-americanes, sense tenir mai l’excusa o l’atenuant de les grans realitzacions acomplides en el ram de les obres o en el dels serveis. Allò no era un «robatori constructiu». Allò era una pirateria purament i simplement demolidora. Diríeu que cap d’aquells homes no volia o podia despendre cinc cèntims d’imaginació en bé de la comunitat. I és això el que lleva tota justificació a la seva llarga hegemonia.

Els adversaris del lerrouxisme, tots autonomistes acèrrims, varen fer una maniobra feliç, per bé que no gaire ortodoxa, quan varen dur el nostre plet municipal al Congrés de Madrid. Allí el republicanisme històric, on militaven no poques persones decents, no va tenir altre remei sinó reconèixer que els seus correligionaris de Barcelona eren uns mals administradors. I aquesta declaració va obligar els radicals a retirar-se de la conjunció republicana.

No obstant, els estables municipals varen seguir tan bruts com abans. Hèrcules no venia a netejar-los. I doncs? Aquella magnífica victòria parlamentària, no havia servit per a res? Jo m’impacientava. Ara tinc més calma. La democràcia no és un règim per als temperaments impetuosos. Els que ho siguin faran bé de prendre til·la o de cercar un altre sistema més expeditiu, inventat per un poble menys flegmàtic que el britànic. Per a escombrar els lerrouxistes de l’Ajuntament calgué esperar unes quantes eleccions i una colla d’anys.

A mi ara ja no és aquesta lentitud el que pot enemistar-me amb la democràcia —sistema, sigui dit de passada, que trobo tan discutible doctrinalment com el «dret diví dels reis», «la veu de la sang» o «la força del Destí»—; la lentitud em fa patir molt, però encara em fa patir més el disbarat brutal i l’hecatombe. I m’ocorre que mai no estic prou segur de la bondat d’uns successors que han hagut d’assaltar el poder enmig de la confusió i del tumult. No solament m’adhereixo amb incommovible convicció a la idea que el fi no justifica els mitjans, sinó que cada dia veig més clar que no hi ha cap fi que no depengui essencialment dels mitjans que hem posat en joc per obtenir-lo. El que aconseguim amb la consciència tranquil·la no és pas, per molt que s’hi assembli, el mateix que aconseguim amb frau o violència.

Un duro sempre és un duro? Ell, sí; però nosaltres, que n’hem de gaudir, no.





XIV. DEL DESPATX D’ILDEFONS SUNYOL A LES OFICINES DE PRAT DE LA RIBA


Jo acabava de fer els vint anys; Ildefons Sunyol tenia el despatx al carrer de Simó Oller, cantonada al carrer Ample. Els seus balcons quedaven enfront dels nostres. Des de la meva cambra l’havia vist sovint vora els vidres. L’havia vist ajeure’s en havent dinat en un sofà i obrir un llibre. L’havia sentit parlar als mítings de Solidaritat i contra el Decret de Notaries; en la magna manifestació del dia 20 de maig de 1906, per a mi la primera de la sèrie, vaig desfilar a poques passes d’ell. El coneixia, doncs, de vista i d’oïda. Però més encara a través de les evocacions del meu pare, que havia estat company seu de carrera i que li professava una admiració sense eclipsis. Plegats havien llegit els grans discursos de les Constituents espanyoles. Plegats havien après de memòria la rectificació a Manterola, peça mestra d’Emili Castelar: «Grande es Dios en el Sinaí, el rayo le precede, el trueno le acompaña…». Tant ell com en Sunyol havien davallat de les altures de la muntanya bíblica i oblidat el seu estrèpit i les seves lluminàries per adoptar models d’una mena molt més sòbria i molt més nua.

Vaig començar a freqüentar el seu despatx només a les tardes de quatre a set, hores que tenia completament lliures. De moment, no va voler que fes altra cosa que llegir «trasllats». M’hi vaig dedicar amb delit. Ah, que difícil em va semblar de resoldre de bell antuvi quin dels dos litigants tenia raó! Quan llegia la demanda, m’inclinava a creure que tota la raó era del demandant; quan acabava de llegir la contestació, em decantava a donar-la al demandat. I amb la rèplica i la duplica, tornem-hi!, una altra vegada el mateix balanceig, la mateixa indecisió. Les proves em marejaven una mica. I, quan les veia analitzades i resumides per les parts en els escrits de conclusions, veia el plet més confús que mai.

Aviat, però, el sentit crític i l’hàbit de la prosa forense em varen procurar reaccions més clares. I vaig descobrir amb joia que el nostre client tenia sempre tota la raó o almenys més raó que l’altra part. No ho dic per riure. És així mateix. Ildefons Sunyol, que, ni per temperament, ni per necessitat, no era un advocat golafre, mirava molt prim a acceptar assumptes. De més a més era un jurista excel·lent, una consciència finíssima i un escriptor admirable. Podia potser haver iniciat el meu aprenentatge sota un mestre tan bo com ell; millor, era impossible.

En Sunyol vivia consagrat al seu despatx, a la lectura d’obres d’Història i de Filosofia i a la família. La penya de l’Ateneu, tan ben evocada per Josep Pla[3] a base de les confidències d’en Puget, era el seu únic esplai extradomèstic. La política —va ser regidor i diputat a Corts— l’atreia, però no s’hi trobava bé. Hi va passar com un meteor: «El bicho de más cuidado que se han traído los solidarios», va dir Josep Canalejas després de sentir-li el primer discurs parlamentari. La política, tal com es practica en les nostres latituds, no podia esdevenir el seu ofici. Era físicament i moralment massa delicat per a poder-ne suportar la despesa d’energies, la pressió i les servituds. No tenia, com Prat de la Riba —que també era un organisme fràgil—, el foc abrusador que mena fins al suïcidi.

Imagino que, en un altre país on les universitats fossin una selecció de capacitats llargament provades i no un reducte de magres sinecures que cal guanyar abans dels vint-i-cinc anys en una mena d’atac a la baioneta, el seu destí hauria estat la càtedra.

Els seus escrits, que picava directament a màquina —cosa insòlita en aquella època—, eren d’una netedat, d’una arquitectura i d’una força persuasiva no gaire corrents, àdhuc a Barcelona, on hi ha hagut sempre un floret de lletrats que saben de lletra i de lletres. Solia escriure per frases curtes i, si en feia de llargues —cosa no pas prohibida—, evitava els gerundis copulatius, flagell de la prosa forense, com de la no forense, no un simple pecat contra la Gramàtica, sinó un símptoma de la confusió mental en què viuen el noranta-nou per cent dels nostres conciutadans.

En els plets de divorci —en duia sovint, tot i que la seva filiació no semblava indicar-lo especialment per a entendre’s amb la cúria eclesiàstica— els seus escrits evocaven amb elegant sobrietat ambients i situacions, ànimes i cossos. El gruix i la varietat de les seves lectures traspuaven en el conjunt com en els detalls. Hi traspuaven de la bona manera, és a dir, imperceptiblement per a ell mateix, inexplicablement per al lector no instruït i deliciosament per al lector culte.

Saturat de Spencer i de Taine, de Tocqueville i de Macaulay, admirador de la vida pública anglesa, el segle XVIII francès va ser l’amor de les seves darreries. Un cop instal·lat al seu flamant despatx de la rambla de Catalunya, després d’haver trencat les amarres que tant el lligaven a la Barcelona vella, va consagrar una gran llibreria a la seva col·lecció de memòries, epistolaris i estudis sobre aquell segle que després de tastar la douceur de vivre va sadollar-se de brutalitat i de terror. Més d’un cop havia passat els ulls pels lloms temptadors i algun cop, furtivament, havia fullejat un Saint-Simon, un Sainte-Beuve, un Rivarol o un Lespinasse.

El vaig sentir unes quantes vegades a l’Audiència, quan hi pujava una «vista». En una d’elles tenia per contrincant en Joan Sol i Ortega, el popular polític i criminalista. Quin contrast! Dos homes, dues oratòries. Dos estils, dos mons. En el gran silenci de la sala coberta de magnífics tapissos, on no hi havia més auditori que un altre passant —potser en Julià— i jo, davant els magistrats greus, somnolents, però dignes, va descabdellar-se l’assalt, que no va durar més de tres quarts. En sortir del Palau de Justícia, seguint un seu costum, en Sunyol va dur-nos a dinar a la Maison Dorée. Estava content i liquidava amb facilitat la petita excitació, contracop de la «vista», tot escoltant els potins que contava l’arquitecte Artigues, home d’esperit mordaç.

Treballava moltes hores seguides, tancat al seu despatx. Però de tant en tant li calia sortir al nostre, el dels passants, i lligar conversa tot caminant d’un cantó a l’altre amb les mans juntes a darrera l’esquena. Quan alguna cosa del que dèiem li suggeria una contradicció o una aquiescència, s’aturava, alçava el cap i et mirava de fit a fit, amb una autoritat sense gendarmeria.

Qui sap! Potser si ell hagués viscut més anys, la meva planeta hauria estat diferent. Quan mesos després, ja amb el títol de llicenciat emmarcat, vaig entrar com a passant al despatx de Santiago Gubern —bon advocat, ardent polemista, treballador infatigable—, la crisi de la meva vocació era massa avançada. Havia publicat un llibret de versos, amb un títol[4] i una portada que després varen semblar-me odiosos, detall que no va impedir que fos rebut amb palmes i llorers. Xènius m’havia dedicat no menys de tres Glosses conferint-me el títol de «poeta de l’aigua» i uns elogis que em van fer alçar el cap i mirar les estrelles —era una nit de juliol i a Palau quan els tres exemplars de La Veu varen arribar a les meves mans— amb una felicitat vertiginosa. Josep Carner m’havia dedicat un altre article al mateix diari; López-Picó, un altre a la revista Catalunya; en Carles de Montgoi —el doctor Cardó— va insistir amb petites i justes reserves sobre la versificació que no malmetien l’enlluernadora pompa del conjunt. Manuel de Montoliu, a La Vanguardia, descobria la meva rel verlainiana i aplaudia, etc. Poques vegades, amb tan pocs versos, d’accent tan simple, s’ha obtingut una acollida tan simpàtica i tan encoratjadora. La venda ho va ser menys, convé notar-ho perquè el fet tot sol retrata una època i un país. Després de tots els elogis i recomanacions que m’he complagut a recordar, la liquidació no va acusar sinó cinquanta pessetes a favor de l’editor, que era jo mateix. Cinquanta pessetes, preu de cinquanta exemplars!

Però qui, a vint anys, es preocupa d’aquestes foteses? Aquell llibret que tot elaborant-se m’havia procurat hores d’inoblidable deliri, un cop publicat em convertia tot d’una en poeta conegut amb entrada immediata a totes les antologies de l’època. Havia begut un glop del nèctar que avicia per sempre. La necessitat de guanyar-me la vida podria forçar-me a mil activitats antipoètiques i extrapoètiques, però jo provaria sempre més de retrobar el gust d’aquella inicial embriaguesa.

Al despatx d’en Gubern feia escrits —moltes «conclusions». Vaig pujar alguna «vista» criminal, del torn d’ofici, que em va deixar molt descontent. I una de civil que em va satisfer i donar confiança. Però, a penes llevava els ulls dels «trasllats» i girava l’esquena al Medina Marañón i a l’Alcubilla, no tornava a pensar en problemes jurídics, ni en jutjats, ni en clients, ni en procuradors. Com un cavall que surt de l’estable després de prolongada clausura, la imaginació partia al galop cap als verds pasturatges de la poesia, l’art i els jocs mentals sense objecte. A la biblioteca de l’Ateneu o a la redacció del setmanari aliadòfíl Iberia, instal·lada al carrer de la Portaferrissa, llegint, divagant o conversant, retrobava una herba que li plaïa i que devorava amb delícia.

I no és pas que, dels vint anys ençà, el noble rossí no hagi provat de combinar l’útil i el dolç en proporcions variades! Però, decididament, no és un animal que posseeixi el do combinatori. No sap galopar sinó en una direcció; en les altres va al pas, trota malament o ensopega i cau.

I sospito que, si el noble rossí s’ha avingut llargues anyades a convertir-se en «matxo» de sínia, ha estat perquè, tot donant voltes al grinyolaire mecanisme, recobrava una mena d’independència íntima. La feina monòtona, rai!, si deixa la imaginació lliure de galopar al seu albir…

Fins a quin punt el pressentiment d’aquestes necessitats i limitacions que avui defineixo tan bé varen dur-me a prendre part en les primeres oposicions que l’any 1915 va convocar la Mancomunitat per proveir una plaça d’oficial lletrat és cosa que no sabria dir. Em fa l’efecte, tanmateix, que aleshores la força determinant va ser una altra: estava enamorat, i, per damunt de tot, volia casar-me. Un sou burocràtic em semblà la solució més ràpida per a obtenir el consentiment del meu pare i posar la primera pedra d’un pressupost domèstic.

Vaig estudiar de valent, potser sense dominar del tot la meva tendència a encaterinar-me amb els aspectes menys pràctics de cada tema, però resistint-hi heroicament. Per sort vaig assimilar prou legislació administrativa per a guanyar en bona lluita les oposicions i obtenir la plaça a proposta unipersonal del tribunal.

El dia 15 de gener de l’any 1916 en vaig prendre possessió, iniciant la més prolongada de les meves experiències no literàries.

La Mancomunitat de Catalunya havia nascut l’any 1914 en virtut d’un Reial Decret que no li donava cap facultat que no tinguessin les quatre diputacions provincials i que prometia per a un incertíssim futur unes delegacions que no varen venir mai. Ometo la descripció de les circumstàncies que varen menar la política catalana a desembocar en aquesta mòdica solució que Canalejas havia apadrinat i que Dato va recollir després de l’estúpid assassinat de la darrera esperança constitucional de la Monarquia. Vull, sí, fer constar que l’assoliment d’aquella mòdica solució regionalista va representar, tant a Madrid com a Barcelona, una difícil victòria dels temperaments moderats i oportunistes. La victòria hauria estat d’escasses conseqüències i el fracàs més que probable sense la presència d’un polític tan fi, pacient, tenaç, clarivident i dúctil com Enric Prat de la Riba.

L’any i mig que vaig treballar sota les seves ordres, assistint als seus consells, entreveient els seus mètodes d’acció, experimentant la seva influència, resta com una mena de parèntesi lluminós en la llarga filera de les meves desil·lusions polítiques. Per desgràcia vaig trobar-lo al començament de la meva vida i a l’acabament de la seva; em varen mancar els punts de referència que em podien haver permès de situar la seva figura en el meridià —particularíssim— que li corresponia, en una latitud que no semblava pertànyer al nostre territori.

Un hom pot pensar el que vulgui de la seva doctrina. Jutjar-la falsa o romàntica, impertinent o catastròfica, utòpica o antiquada. Pot, si ho creu indispensable, fer cremar pel botxí el seu llibre bàsic i tots els seus manifestos a sobre. No m’hi fico. No m’hi fico per excés de coses a dir. Aquest no és un problema bo per a resoldre amb una frase o una cabriola.

Ara bé: la cosa que no puc dissimular és que Prat de la Riba ha estat l’únic polític que he conegut a Catalunya totalment amarat d’un ideal i dedicat a servir-lo amb totes les forces del seu esperit, que eren moltes, i amb totes les del seu cos, que no eren gaires.

Les veritables vocacions tenen sempre alguna cosa de monstruós; impliquen parcialitats i sacrificis que semblen reprovables quan afecten la família, els amics, els correligionaris i fins els enemics i que semblen sobrehumans quan mutilen la pròpia persona. Prat de la Riba donava la impressió d’una oblació total i alhora d’un perfecte equilibri. Tot l’interessava. L’interessava només en funció de la política? És probable, però dedicava a tot una atenció tan viva que no us n’adonàveu.

Passava tot el dia al seu despatx oficial. Hi rebia molta gent. Era tan capaç de suportar durant una hora la divagació d’una comissió de pagesos que procura la construcció d’un pont com d’escoltar les facècies que li contava l’historiador Francesc Martorell, assegut familiarment a una punta de la taula presidencial; d’assistir a una sessió de l’Institut com de suggerir l’article de fons de La Veu. D’ell es pot dir que escoltava a tothom. «Sabia escoltar» com els bons actors.

No cal esmentar la constància i la minuciositat de gerent d’empresa privada amb què seguia la marxa de les oficines. Tenia referències, si no els coneixia, de tots els funcionaris de la casa; els rebia a totes hores. Realitzava a la perfecció un tipus de capitost patriarcal com només pot existir en un poble petit, però conservava l’esperit obert a les grans concepcions. Per això la seva influència era tan forta i, sense que ell sortís gaire del despatx, arribava a tot arreu.

En certa època va ser atacat des de l’esquerra —com ho hauria estat des de la dreta si ell hagués estat col·locat a l’altra banda— perquè les seves assignacions oficials, sumades, importaven trenta o quaranta mil pessetes, quantitat que amb els seus anys, talent i prestigi podia haver guanyat exercint la seva professió d’advocat. És un episodi intrínsecament imbècil, però tan nostre o, si preferiu, tan nostrat, que fins que vaig conèixer l’home que n’era víctima no vaig adonar-me ben bé de tota la seva enormitat. Es repetiria avui? No em faig gaires il·lusions. Hi ha, potser, una més extensa inclinació a creure que cal remunerar la feina que es fa a benefici o per delegació del comú. Hem arribat a assignar dietes als diputats, admetem amb certa parsimònia que cal atribuir despeses de representació als qui lògicament en suporten, no ens sembla indispensable que precisament els càrrecs proveïts pel sufragi siguin honorífics. Però l’invidia democratica té rels tan profundes en la consciència del país que no hem pogut acabar de sortir de l’espantosa ficció dels sous que no permeten de viure.

Però deixem el present i tornem al passat. Quin espectacle el que oferia aquell home d’estatura tot just mitjana, cabell tallat à la parisienne que no li donava pas un aspecte hirsut, ulls blaus darrera les ulleres, mans extremadament fines, governant una entitat quasi inexistent, amb una majoria precària, no gaire comprès a Barcelona i menys encara a Madrid…, i tanmateix fent una obra que resta com el nivell màxim de la nostra capacitat de creació i organització!

«Suaviter in modo, fortiter in re», va dir-me un dia en ple Consell, després de sentir-me llegir un dictamen en què, reaccionant contra la grollera impertinència d’un alcalde rústic, més que no rural, proposava uns acords redactats en un llenguatge massa coent. Suavitat en les formes i enteresa en els principis, no pas com una hipocresia, sinó com una precaució per a eliminar fins als límits del possible la interferència de les passions personals —vanitat, amor propi— en afers de substància que interessen a tots. Ell era mestre en la pràctica d’aquesta vella fórmula, però de tant en tant, perquè no podia dominar la seva impressionabilitat, o perquè no creia oportú de dominar-la, es tornava vermell i parlava amb vehemència. Recordo un cas. Era reunida l’assemblea formada pels diputats de les quatre diputacions. Es discutia el pressupost. De cop i volta, sense haver-li-ho consultat abans, uns quants diputats de la majoria varen subscriure una esmena que demanava augment de sou per a les mecanògrafes. L’esmena —galant i simpàtica— va ser aprovada mentre Prat de la Riba era fora del saló de sessions. La seva indignació va ser extraordinària. El fet en si no li plaïa gaire; tot i que havia estat prou liberal per a comprendre, primer que ningú, que calia obrir a les dones les portes de les oficines, no era massa feminista. Però el fet rai! El que a ell l’indignava és que els diputats tornessin a les improvisacions i a les espontaneïtats en matèria de pressupostos. Amb els pressupostos, no s’hi juga; creien potser que eren regidors a la casa del davant?

Enfront d’una assemblea nombrosa, com en un míting, li era dificilíssim de pronunciar gaires paraules seguides. Per això va necessitar sempre l’auxili d’un escuder-orador que parés els cops de l’oposició i desfermés els contraatacs. Però en petit comitè aprofitava totes les seves facultats i treia partit fins de les pròpies febleses.

Val a dir que no era ell l’únic que experimentava un descans així que es trobava fora d’escena o en una minúscula escena. Al Consell, els consellers també es trobaven d’allò més còmodes.

De primer perquè discutien asseguts, i el sol fet de seure —és cosa sabuda— infon a les idees i als sentiments un ritme més assossegat que la posició vertical i el gest tribunici. Per apaivagar l’exaltació d’un contraopinant, no hi ha cosa millor que oferir-li una cadira: «Faci el favor, segui». Al Consell permanent de la Mancomunitat, a més a més d’un seient confortable, els consellers trobaven una atmosfera que rares vegades va esdevenir oratjosa ni degenerar en pedestre. La tònica ordinària era la de la conversa entre persones educades o que s’esforcen a ser-ho. I el mèrit d’aquest equilibri era de Prat de la Riba, del seu tacte, del seu talent i del seu prestigi.

Com ho era el d’haver concebut una fórmula de govern sense gaire lògica, teòricament inviable, i haver-la implantada i haver-la feta fecunda. En una regió com la nostra, on hem viscut cinquanta anys paralitzats pels problemes previs, Prat de la Riba va crear un oasi on tothom va consentir a desar-ne dos o tres dels més esterilitzants. I, allí, homes que a qualsevol altra banda tenien l’obligació de barallar-se i d’impedir que es fes res varen fer o consentir que es fessin algunes coses.

Però Prat va morir l’agost de 1917. Pocs mesos després la claveguera màxima barcelonina on havien anat a raure els beneficis extraordinaris de la guerra, l’escòria de l’espionatge internacional, els ferments anarquistes i les pistoles del sindicalisme, començava a fer la seva formidable bullida. D’altra banda, el tomb favorable als aliats que anava fent la guerra obria perspectives de reforma per als qui amb reforma en tenien prou i ocasions de trasbals per als revolucionaris de mena. L’onze de novembre de 1918 va ocórrer l’armistici enmig d’un esclat d’entusiasme i d’il·lusionisme que no s’ha reproduït pas l’endemà de la derrota de Hitler. No era possible de seguir menant la política al mateix pas, perquè qui ho pretengués corria el perill de veure’s desbordat pels partits contraris o, pitjor, pels afins. Què hauria passat si l’anomenat «seny ordenador» hagués viscut prou per a enfrontar-se amb aquella maror ascendent? Hauria pogut evitar que l’ínsula benaurada que ell havia creat del no-res, per l’ambició humaníssima d’engrandir-se de cop i volta, esdevingués un maremàgnum?

Preguntes vanes. La política ni és ni serà mai una ciència experimental. Ni els fets es repeteixen mai en forma idèntica, ni els homes reaccionen davant d’ells amb precisió de màquines. De més a més, Catalunya és una part d’Espanya i és temerari de pensar que per la sola virtut d’un home es podia sostreure a cap epidèmia espanyola.





XV. BUROCRÀCIA I LITERATURA


A la Mancomunitat vaig conèixer una colla de persones i de personatges. És sabut que Prat de la Riba volia atraure una part de l’elit a les tasques administratives i pedagògiques que el nostre poble s’havia avesat a mirar amb prevenció i menyspreu. En Prat era prou intel·ligent per a comprendre que sense instruments de qualitat és absolutament impossible de realitzar una política de qualitat. La idea més exquisida, la intenció més pura, poden convertir-se en veritables monstres de grosseria i de corrupció en ser executades per una burocràcia sense aptituds i sense principis. En realitat, tot reformista prudent hauria de començar per crear el seu equip de funcionaris i només quan el tingués format i ensinistrat encetar els seus plans. Però en política com en guerra la necessitat obliga sovint a començar la feina amb instruments mediocres i a provar de perfeccionar-los sobre la marxa.

El desig d’en Prat de la Riba va coincidir amb l’entrada en lliça d’una promoció que per llei natural va prendre una actitud oposada a la dels seus immediats antecessors. Si aquests havien cultivat amb èxit una bohèmia, més o menys copiada dels models parisencs, i més o menys amanida amb vidriol anarquista, els de la promoció 1914 es decantaven a acceptar determinades servituds i determinades disciplines. Volien «construir». Gràcies a aquesta coincidència, que segurament no era fortuïta, les oficines i les institucions de cultura de la Mancomunitat varen reunir un floret d’escriptors, investigadors, artistes i pedagogs que no s’han tornat a veure plegats en cap centre oficial. Les oposicions esquerranes i el sector més temorenc del seu propi partit varen acusar en Prat de constituir una mena de llista civil de la intel·lectualitat.

Els republicans suposaven que aquesta llista civil era un terrible instrument de corrupció política; els dretistes, per la seva banda, hi veien un acte de mala administració, una feblesa romàntica, una temptativa d’annexió condemnada al fracàs…

Quin efecte fan aquestes acusacions recordades a trenta anys de distància! El mateix que si des de les immensitats agitades de l’oceà Pacífic ens parlessin del tranquil·líssim estany de Banyoles. El mateix que si des dels magnes escorxadors de Xicago ens parlessin de les corresponents instal·lacions de Matadepera o de Sant Feliu del Racó. El mateix que si des de les organitzacions d’acondicionament de reflexos i de forniment d’idees del Tercer Reich i de l’URSS ens parlessin de l’Associació Protectora de l’Ensenyança Catalana o de l’Esbart de Dansaires.

Amb sous de 200 i 300 pessetes per als funcionaris amb títol acadèmic i de 150 i 200 pessetes per als professors, no es podia, ni en aquella època de moneda sana, organitzar una clientela robusta, i menys incondicional. De més a més, la quasi totalitat dels homes de tirat intel·lectual que varen incorporar-se a l’administració i a l’ensenyament prestaven un servei eficacíssim i no ha estat fàcil substituir-los. La prova és que, quan va ocórrer la dislocació de la Mancomunitat, tots sense excepció varen trobar en empreses particulars més glòria i més profit que els que havien recollit en les públiques.

Dins les oficines, que varen ser instal·lades mitjançant unes cledes de fusta i vidre al Saló de Sant Jordi, començat a decorar pel pintor Torres García, vaig conèixer el dramaturg Pompeu Crehuet. Era un home excel·lent, ple de bon sentit, i que només per culpa d’una mena d’esglai íntim que l’arraulia o el descompassava no va donar mai la mesura del seu valer. Havia tingut, amb La mona, un gran èxit teatral. Després no havia pogut mantenir-se a l’alçada de la seva reputació i evidentment en patia. Però la seva bondat natural dissolia tots els àcids i no va tenir mai l’aire ni els fets d’un amargat.

En la mateixa cleda treballava Josep M. López-Picó, que dirigia el servei d’actes del Consell. Admirable poder d’inhibició, prototipus de poeta que a penes pot fugir a la seva torre de vori s’hi tanca amb pany i forrellat i el món se li converteix en repertori de temes i diccionari de rimes. En aquella època devorava un volum diari o poc se’n faltava i produïa un volumet de versos cada trimestre. La seva aptitud per a l’isolament, que sens dubte l’incapacitava per a un rengle d’activitats pràctiques, no li va impedir pas de fundar i mantenir durant una colla d’anys La Revista, quadern quinzenal, i de publicar una col·lecció de llibres on, barrejades amb obres de circumstàncies o de complaences, varen aparèixer unes quantes peces literàries de primer ordre. També era un nerviós, per bé que d’un altre gènere que el dramaturg Crehuet. Jo, que fet i fet també pertanyo al gremi, vaig lligar-me amb ells, i la nostra amistat, a despit de les nostres discrepàncies de gust o de doctrina, no conegué cap eclipsi. Sortíem plegats a dos quarts de dues, remuntàvem plegats el Portal de l’Àngel i solíem separar-nos a la plaça de Catalunya. Parlàvem, discutíem i rèiem. L’oficinista recobra sovint, per poc que el temperament hi ajudi, el tarannà festiu del col·legial. I és aquest el millor accident que li pot ocórrer. Déu nos en guard, del buròcrata ombrívol!

Aviat va sumar-se al nostre grup Josep Millàs-Raurell, que treballava a la secció de Finances de la Diputació i preparava el seu primer llibre de versos. Era un jove bellugadís, amb rampells de sinceritat a la russa i amb un delit de creació i realització que no tenia res d’oriental. Era susceptible; creia sovint en una mà oculta. Passava amb facilitat del plany dramàtic a la facècia clownesca. Començava per divertir i acabava per interessar. Però la seva inquietud física i la seva avidesa espiritual desconcertaven una mica. Ha calgut que passessin anys i que ens trobéssim reunits en varietat de proves perquè arribés a mesurar l’excel·lència de la seva amistat i la constància dels seus sentiments.

Els dies de Consell —els dimecres i dijous— desfilaven per la casa els caps de totes les institucions provincials. Allí, sota auspicis no literaris, vaig conèixer Eugeni d’Ors, «Octavi de Romeu», el «Pantarca», que exercia funcions de director d’Instrucció Pública, amb tanta personalitat que, després de topar amb una colla de vells funcionaris, va topar amb el president, el qual precisament havia estat el seu defensor en els incidents anteriors. Tot va ser força paradoxal en aqueixa topada, que, naturalment, va servir d’incentiu a les passions polítiques. Per una banda, en l’actuació de l’Ors, l’home constructiu i l’apologista de la disciplina va sucumbir al dandi més o menys d’annunzià que li disputava el terreny. Per l’altra, un home tan poc burocràtic com en Puig i Cadafalch, a causa de l’alta funció que exercia, no tingué altre remei sinó fer costat als funcionaris que clamaven: «Ha consumit una partida de quatre mil pessetes en visillos! Ha declarat festiu el dia del seu sant!» i altres acusacions no menys certes, ni menys estrafolàries. El conjunt va ser desagradable. Potser l’error inicial va ser de nomenar per a un càrrec administratiu un home que no havia nascut pas per a cenyir-se a reglaments ni a pressupostos, ni menys per a considerar-se peça —ni que fos peça mestra— d’un mecanisme. Poderós com a excitant, magnífic com a nimfa Egèria sense títol, encantador en els moments de platxèria, causeur de primer ordre, Eugeni d’Ors, àdhuc sense l’al·ludit incident, no hauria fet gaires anys en el seu càrrec de Barcelona, com no n’ha fets gaires en cap càrrec actiu de Madrid. És possible —possible però no segur— que ell s’hagi adonat de bell antuvi de quins són els seus dons veritables i que totes les temptatives que ha fet per assumir responsabilitats directives en organismes oficials hagin estat una mena de consolació que ha provat d’oferir-se ell mateix després de veure’s desnonat en unes oposicions a càtedra. Per què diantre han d’ésser a Espanya més freqüents que en altres països els casos de desviament, per no dir de descarrilament, de vocacions? Examinant el que ha passat a amics i coneguts i el que a estones m’ha passat a mi, he arribat a concloure que en bona part és imputable a l’exigüitat dels camps, a la falta de densitat dels interessos, a l’absència de tradició i d’escola. No tot és culpa del caràcter. Hi ha molts escriptors que proven de fer política o de ficar-se a l’administració, purament i exclusivament perquè la ploma no els dóna prou per a viure. Nombre de catedràtics surten de llur esfera pròpia no pas perquè sentin la pruïja vehement de tastar determinades satisfaccions de vanitat, sinó per necessitat de reforçar uns ingressos que per definició són insuficients. D’altra banda, els que es titulen especialistes sovint no ho són prou per a constituir amb veritable dret una corporació tancada, i aleshores la necessitat de canviar de jeia dels insatisfets i dels mal nodrits troba facilitats que en altres llocs no existeixen. Tot plegat engendra aquesta inestabilitat que és responsable de tants malentesos i de tants conflictes, de tantes acusacions i de tantes palinòdies.

No cal dir que si això ocorre quan es considera Espanya com un tot, la fluctuació que descric, els desviaments a què al·ludeixo, les marrades que tracto d’explicar, es centupliquen així que l’escriptor, el poeta, el pedagog, el filòsof, etc, es creuen obligats a circumscriure la seva activitat a Catalunya. Hi ha un estudi a fer de l’evolució de les idees i dels sentiments de molts personatges de casa nostra no solament a compàs dels anys, sinó a compàs dels increments de llur mèrit, de llur ambició o de llur corpulència. En certs casos, crec que es podria predir, com els canvis de «talla» dels infants que van a cal sastre, en quin mes i quin any el poeta X sentirà la pruïja de ser aplaudit a Madrid; quant trigarà el periodista Z a acceptar una col·laboració madrilenya; en quin moment el professor Y orientarà els seus passos cap a la Real Academia Española… Sens dubte, aquestes precisions poden fallar. Si en conjunt, davant l’estadística, les coses ocorren com si els individus obeïssin lleis generals ineluctables, cada personatge particular té dret a considerar-se com a criatura única, dotada de caràcter, mestressa del seu destí. Conforme. Queda entès que, tot i partint del «cas Ors», jo m’he embrancat a examinar, baldament d’esquitllentes, el problema general.

El «cas Ors», per exemple, és molt diferent, quant a l’aspecte, del «cas Josep Carner». El gran poeta un bon dia va anar-se’n a Madrid i va guanyar unes oposicions al cos consular. La seva feta va produir un infinit estupor en el món polític català. Ningú no havia previst aquell canvi sobtat de direcció en un home que, si més no, en qüestió d’arrelament, semblava un cedre del Líban. Com s’explica que es desarrelés i que no tornés mai més a residir a Catalunya? A part els motius íntims i fins glandulars que pogués tenir l’autor de Monjoies per a emprendre el seu no acabat periple, n’hi ha un que salta a la vista: havia renyit amb la direcció de l’únic diari del seu tarannà que es publicava a Catalunya i en el qual es guanyava la vida. Per a continuar exercint aquí el seu ofici, no tenia altre remei que canviar d’idees i demanar feina a un altre diari. Aparentment el poeta es va estimar més d’anar a representar Espanya en terra estrangera tot deixant les altres qüestions en una confusió discreta, que no de continuar els penosos equilibris a Barcelona. Crisi d’un caràcter? Més aviat fenomen d’una creixença dins un medi no prou esbarjós.

La glòria de l’home consisteix sens dubte a vèncer les adversitats del destí i a superar les estretors del medi. Però és temerari de desconèixer que el medi juga un paper importantíssim en aquests problemes i que no és possible de convertir l’heroisme en regla ineludible de totes les existències, més que més quan abunden les raons que poden fer dubtar de la validesa o de la viabilitat de l’ideal que reclama els sacrificis.

Cal reconèixer que els pobles petits de mena o empetitits per la comprensió d’un ideal purificant han de suportar estranyeses i paradoxes que solen estalviar-se els pobles voluminosos. El «cas Ors», el «cas Carner», el «cas Pla», i vint casos més, són massa casos perquè càpiguen en una casella d’excepció i siguin atribuïts només a crisis de vanitat o d’orgull.

Però seguim la nostra revista i acomiadem-nos de l’Ors, que bressa amb natural elegància la seva còrpora vagament wildesca per les antesales de la Mancomunitat i somriu tot dient frases enginyoses on les «es» xiuxiuegen de faisó particularíssima.

Sota les voltes del Saló de Sant Jordi, mena de camp d’entrenament burocràtic, aparegué un bon dia un nou organisme. El seu director era Esteve Terrades, jove catedràtic de la Facultat de Ciències, enginyer industrial, membre de l’Institut d’Estudis Catalans, ja destacat pels seus talents de matemàtic, però encara inconegut en el ram de realitzacions pràctiques. La Mancomunitat, fent un bell acte de fe, li havia confiat la construcció d’una xarxa telefònica per a servir les contrades de Catalunya que la Companyia Peninsular considerava comercialment ininteressants. Tenint com a segon un home fi, conscienciós i discret, de nom Modest Nieto, va iniciar les seves tasques enmig de la curiositat general. Després d’un breu període de tempteig i estudi, hom va escometre l’estesa de les noves xarxes amb una embranzida increïble. Semblava que s’haguessin trencat tot d’una els sortilegis que tornen lents i complicats els treballs que depenen dels organismes públics… En fi, la Història, a la qual no pretenc pas de trepitjar el terreny, parlarà si vol de l’èxit extraordinari que va assolir aquest servei, de les gelosies que va desvetllar i de com va influir en el futur telefònic de tot Espanya en una forma que segurament no somniaven pas els qui varen iniciar-lo. En aquestes incompletíssimes memòries, procuro cenyir-me a l’evocació dels homes més que no a la dels problemes que varen crear, complicar o resoldre. I, com a tipus humà, el doctor Terrades era d’una originalitat singularíssima.

A través de les seves faccions distingides, del seu posat resolt i del seu indument correcte, emanava una mena d’energia taurina; sovint feia la impressió que anava a envestir algú o alguna cosa. I fins quan semblava suavitzar-se i torcia la boca amb desdeny i parlava amb deliberada lentitud lleugerament nasal, teníeu la impressió que la seva empenta continuava intacta, per bé que subterrània. L’estudi mateix tenia per a ell quelcom de polèmic, de baralla jovenívola amb un enemic cordial i inseparable. Sens dubte, en derivar com va derivar de la ciència pura a la ciència aplicada, obeïa comandaments de l’ambició, però estic segur que en el gust i l’entusiasme amb què s’abraonava als problemes pràctics hi havia també, i sobretot, l’efecte d’una curiositat quasi diabòlica.

La instal·lació de la xarxa telefònica va deixar molt aviat lliure la seva poderosa imaginació i va suggerir-li o va induir-lo a aprofitar la idea de construir a Catalunya uns quants ferrocarrils secundaris. La idea va plaure al Consell. Si no recordo malament, la primera línia que s’havia de construir era la de Tarragona a Mont-roig, pàtria del sobrerealista Joan Miró.

Entre els inconvenients que varen sorgir enfront de la nova empresa n’hi va haver un que va posar en evidència la combativitat d’Esteve Terrades. Ell era doctor en Ciències i enginyer industrial, com ja he dit, i la construcció de carrils a Espanya pertocava als enginyers de Camins, Canals i Ports, que, tot seguit, varen preparar-se a defensar els drets del cos. El doctor Terrades va resoldre immediatament d’obtenir el títol tècnic que li calia abans de renunciar al seu propòsit. I va posar-se a estudiar d’una manera que només esqueia a un home de la seva capacitat i de la seva formació. Agafava els programes de les assignatures —m’explicava— i anava llegint les preguntes. «Com resoldries això?», es demanava. I gairebé sempre, sense necessitat de consultar cap text, trobava la solució o una solució tan bona com qualsevol altra. De tota manera aquesta mena de reorganització mental amb vista a uns exàmens exigia llargues despeses d’atenció. «Em passo dies sencers estudiant», confessava, «i en acabat tinc una gana que m’alça». Per a ell l’estudi era una mena d’aperitiu.

Va anar-se’n a Madrid un mes de juny amb la insòlita, per no dir insolent, pretensió d’aprovar la meitat de les assignatures de la carrera tinguda si fa no fa per la més difícil d’Espanya. El claustre de professors de l’Escola, quan va assabentar-se’n, es va mig ofendre. Un dia, mentre esperava que un tribunal el cridés, el bidell de torn se li va acostar i amb accent paternal li va dir: «Allà dins els senyors del claustre parlen molt de vostè… Creuen que no en sortirà pas… Els sembla massa temeritat això de voler enllestir en dues convocatòries… No s’ha vist mai… Un servidor, la veritat, li aconsellaria que s’ho prengués amb més calma…». En Terrades va agrair el consell, però no el va escoltar. I, malgrat l’escassa simpatia que desvetllava la seva decisió, en dues convocatòries i en menys de mig any va obtenir el títol que li faltava per a poder dirigir la construcció de carrils.

Per desgràcia, no per a ell, sinó per a nosaltres, els tombs de la política van deturar aviat la seva activitat en aquest sector i el carril de Mont-roig va restar en projecte i encara hi és. Però l’infatigable politècnic no va trigar gaire a assumir la direcció del Metropolità Transversal, a intervenir en l’empresa nord-americana que va implantar el monopoli de telèfons, a traslladar-se a Madrid, en ser, per indicació del rei, membre de l’assemblea de Primo de Rivera, etc. Avui pertany a dues acadèmies, juga un gran paper en l’aeronàutica nacional, ha estat professor a Buenos Aires, i qualsevol matí podem llevar-nos per llegir al diari que és negus d’Abissínia, o que recita les Elegies romanes de Goethe en alemany en un festival de la ONU.

Frederic Turell, aleshores enginyer en cap de la Secció Tècnica de Carreteres, Camins i Ponts i avui subsecretari del Ministeri d’Obres Públiques, era tot un altre home, però, dins la seva mena, no menys admirable. Amb quina autoritat, tot i ser jove, governava la seva oficina! Amb quina enteresa i quina correcció defensava l’interès comú enfront dels interessos partidistes! Sempre que m’ha ocorregut de somniar una burocràcia servint d’armadura a un estat perfecte, l’he hagut de recordar.

A Catalunya, hom podrà discutir-li totes les qualitats, però és difícil de negar-li unes meravelloses aptituds d’incubadora així d’homes com d’idees. Un tant per cent elevadíssim de les tendències que han dominat el segle XIX i el primer terç del XX han tingut la seva rel i els seus pioners ací entre el Llobregat i el Besòs. Nodreix vocacions originals i caràcters extraordinaris, importa precoçment llavors estranyes i plantes exòtiques… Però després li cal veure com prenen ufana i lliuren els millors fruits en un altre terrer. Paper honorable, no exempt de poesia, però un xic melangiós.

És hora de dir que he conegut i tractat don Josep Puig i Cadafalch, que la fatalitat va convertir en àngel exterminador del més conspicu dels intel·lectuals catalans.

Quan va ascendir a la presidència de la Mancomunitat per designació testamentària d’en Prat —també segurament hi hauria pujat sense aquesta indicació pòstuma— havia perdut l’agror de la joventut. Era un temperament resolt, però sigui per obra de la investidura, sigui pel desig de no donar una nota dissonant vora les suavitats del seu antecessor, va deixar de ser un temperament cantellut. Era un caràcter, i per sort ho continua sent avui als seus vuitanta anys. No era un mal caràcter. Alguna vegada, en el fort d’una discussió o davant un funcionari maldestre, renaixia el lleó jovenívol. Però no era sinó un llampec. Tot seguit, com sota la mirada d’un domador invisible, en Puig esdevenia correctíssim, quasi afable. En l’exercici de les meves funcions el veia sovint, li recollia la signatura de Foment, compareixia a despatxar davant per davant del seu serial en les reunions de Consell. Al contrari d’en Prat, en Puig no es consagrava pas exclusivament a la política. La seva professió d’arquitecte, que exercia de ple, l’ocupava moltes hores; de més a més, era membre de l’Institut i no defugia amb rigors d’asceta la vida mundana. Per això la seva presència al despatx presidencial es traduïa en una mena de corrent elèctric que cuitava a galvanitzar tota la casa. Ell va tenir la idea —feliç en el fons i en la forma— de celebrar Consell a les tres capitals de província, que l’enrobustiment de la Mancomunitat semblava desposseir de les seves minses facultats autonòmiques. Les circumstàncies, com he dit abans, invitaven a accelerar el ritme de la política catalanista, i en Puig no era home per a declinar semblants invitacions ni per a acceptar-les a mitges. En ocasió de la visita del mariscal Joffre, va organitzar-li una audiència popular en un dels salons del Pati dels Tarongers. A dalt de l’estrada hi havia el mariscal amb el seu aire de pagès gras i bon jan, el seu rostre vermell, el seu mostatxo esblanqueït, saludant els qui desfilaven. Darrera d’ell, asseguda, hi havia la mariscala amb una toia als dits i un capell florit al cap, serena i potser en el fons un xic ensopida. A la dreta, el president de la Mancomunitat cenyit dins el seu jaqué, dret, nerviós, donant de tant en tant ordre perquè desfilessin sense deturar-se, fent la presentació dels personatges que apareixien entre la massa anònima. A l’esquerra, també sobre l’estrada, dos coronels, l’un d’infanteria i l’altre d’Estat Major; eren els ajudants que el rei havia designat al mariscal perquè li fessin costat durant la seva estada a Espanya. Els coronels estaven tant o més nerviosos que en Puig. Per què? Ah, perquè alguns dels jovencells que desfilaven per davant del mariscal, en lloc d’inclinar-se en una reverència i de desaparèixer, es plantaven un segon i llençaven a l’aire un crit més o menys subversiu. A cada crit, en Puig feia un gest que volia ser una ordre i semblava un prec o una excusa. A cada crit els coronels giraven el cap i fulminaven el jovencell que el llançava i el president, que potser no feia el que ells haurien volgut que fes.

Vaig passar una mala estona. Mentiria si digués que vaig mesurar en aquell moment tota la transcendència d’aquella cerimònia estranya, que en el fons era un drama i a estones semblava un sainet. Però sí puc assegurar que el meu malestar era pastat amb tota mena d’aprensions i de dubtes. Imaginava aquell elegant coronel d’Estat Major, de trets aristocràtics, d’ulls clars, arribant a Madrid i fent davant del rei la descripció del que acabava de veure. Imaginava el rei, impressionat pel report, comunicant la seva indignació al president del Consell. Imaginava una cadena de reaccions desfavorables i no estava segur que valgués la pena d’haver-la provocada. No és que visqués aleshores en la beata creença que tota la política del país havia de descabdellar-se a gust i plaer de les altes esferes, no. És que pressentia una cosa que després he cregut trobar confirmada per les realitats, a saber: que les ferides que es causen a les altes esferes en la superfície internacionalment visible són les que menys es perdonen i les que més fàcilment s’endanyen.

L’episodi va passar i aviat va semblar esvair-se en la polseguera d’altres esdeveniments. Però pocs anys després, davant de certes revirades de moment inexplicables, no he pogut estar-me de recordar-lo.

Josep Puig i Cadafalch era orador i tot parlant en públic tenia una autoritat que emanava no solament de les seves paraules, sinó del posat, de les faccions, de l’accent. Els seus discursos, gairebé sempre curts, eren formats de frases tallades i sovint tallants, posades l’una al costat de l’altra sense a penes cap lligam sintàctic. No es podia dir que fos eloqüent i és segur que ell experimentava un sincer horror envers l’eloqüència, però les seves intervencions en les assemblees solien ser d’una decisiva eficàcia.

Val a dir que la política catalana d’aquells anys —del 1918 al 1921 o 22— es descabdellava, a desgrat de les discussions sorolloses i dels mítings cridaners, sobre un pla no diré de concòrdia, però sí de contenció. En el fons les esquerres parlamentàries, afeblides per l’abstenció d’una massa obrera víctima de l’anarco-sindicalisme, discutien per salvar els principis, no pas per imposar-los, cosa que sabien legalment impossible. Per això els Consells en què participaven sota la presidència d’en Puig foren potser més homogenis encara que els presidits per en Prat de la Riba i les assemblees varen ser el que caldria que fossin sempre, és a dir, partides que es juguen sobre un terreny delimitat, sota l’imperi d’un reglament i la vigilància d’un referee —d’un bon referee.

Aquesta concepció del règim parlamentari només pot semblar falsa o esquifida a certs energúmens. Però crec que després d’haver vist sucumbir totes les democràcies que li han llevat o que no han sabut donar-li aquesta base convencional, aquest terreny definit, aquest àrbitre enraonat i alhora inflexible, un hom té dret a proclamar en veu alta la consubstancialitat d’aquestes condicions.

Entre els diputats n’hi havia un que no parlava mai en públic, però sí en privat, i que reia sovint amb les seves dents blanques i els seus ulls lleugerament mongòlics. Era el jove escriptor Josep Pla, representant del districte de la Bisbal. El coneixia de la redacció de La Publicidad, on treballàvem plegats.





XVI. PERIODISME I TEATRE


Un matí, a l’assolellada cleda del Saló de Sant Jordi on tenia el meu negociat, va entrar el periodista i crític d’art Romà Jori. El coneixia de la revista Iberia. També era professor a no recordo quina escola de la Mancomunitat. Volia saludar el president i en lloc d’esperar a l’antesala oficial va venir a seure una estona al meu despatx. A les poques paraules em va proposar de fer una secció diària a La Publicidad, vell òrgan dels republicans de Salmerón que, decaigut i exsangüe, havia estat adquirit pels germans Taià, importadors de fusta, esdevinguts naviliers per obra de la guerra i milionaris per obra de la navegació. Vaig acceptar tot seguit. M’havia casat, necessitava reforçar els ingressos i, sobretot, m’agradava escriure a la premsa. Així van néixer les Hojas de dietario, que el 1922 es varen transformar en el Full de dietari. Era una secció rigorosament quotidiana que els primers anys sortia fins els diumenges, perquè encara no existia el descans dominical per als periodistes. Va durar disset anys i per a mi va arribar a convertir-se en una mena de secreció espontània, no pas perquè deixés de redactar-la amb interès i fins amb il·lusió, sinó per la forma naturalíssima en què s’inseria en el programa de les meves activitats i dels meus ocis. La breu dimensió de l’article —un quart de columna, de vegades un terç— sumat al fet de no mantenir-hi desmesurades pretensions magistrals, ni ardus compromisos d’escola, em permetia d’escriure’l a qualsevol lloc i en qualsevol circumstància. M’han fet creure que aquesta gota de tinta quotidiana ha influït… És possible. Em cal confessar, però, que en general no sentia la pruïja de guanyar voluntats, sinó la necessitat d’alliberar-me d’un impuls o de donar forma a una emoció. I potser la mena de despreocupació amb què feia el meu fet és la sola cosa que explica el seu èxit.

«A en Soldevila, l’interessa més somriure que escriure», va sentenciar l’Esclasans, participant en una de les moltes polèmiques que vaig promoure des de la meva secció diària. Aleshores potser la sentència no em va acabar de plaure; avui, en canvi, em sembla un títol d’honor. Segurament m’he adonat de la dificultat creixent de complir aquest mòdic programa tan recomanat pels pedagogs i els higienistes: «Keep smiles…!», «Gardez le sourire…!». I penso que, si realment arribo a conservar el somriure fins a la fi, Déu n’hi do del saldo creditor que trobaré a l’altre món. L’època, cal confessar-ho, no és propícia a aquesta delicada contracció facial; més aviat empeny a la ganyota.

Duia l’article personalment a la redacció. Calia que estigués malalt o que una feina molt important m’acaparés, perquè em decidís a prescindir d’una hora de conversa amb els companys abans de retirar-me al meu domicili. La redacció de La Publicidad era molt més ben instal·lada que la del Poble Català. Ocupava uns baixos, avui desapareguts, al número 34 del passeig de Gràcia, al mateix replà que un cercle distingit i força hermètic que la gente bien havia batejat amb l’injust motiu de «Memo Club». A sota de la redacció hi havia una saleta d’exposicions. La prosperitat de l’empresa es reflectia un xic en alguns aspectes del parament, en l’abundor de planes del diari i en la propina extraordinària que rebia el personal després dels balanços —mai favorable el de La Publicidad, sempre favorabilíssim el de la companyia de navegació. El cos de redacció era nombrós i no gens mediocre. El director no era una ploma brillant, ni s’interessava de debò per la política, ni per l’economia, ni pels problemes socials; era un sensible amador de les arts i, enfora de la pintura i l’escultura i les revistes que en parlaven, se sentia incòmode. Posseïa, tanmateix, unes vagues disposicions per al comandament i era amic d’Amadeu Hurtado, el qual, en definitiva, assumia la veritable direcció de la casa. Seia tots els vespres davant la taula d’en Jori. Jo solia conversar una estona amb tots dos i amb els altres companys, que entraven i sortien del despatx sense demanar llicència ni trucar a la porta. Parlàvem de la guerra, que encara oferia incerteses i suscitava aprensions, però no prou fortes per a commoure la fe dels aliadòfils, batejada en les aigües del Marne. Quina magnífica fe! Tenia la mateixa forma seductora i fosforescent que els nostres desigs. Va passar per tota mena de proves, va fluctuar a l’embat dels grans desastres, però no va enfonsar-se. «On les aura!», pensàvem sempre i, de més a més, ho escrivíem en tots els tons, amb una llibertat i una impudicícia que avui, Déu meu, semblen inconcebibles. La guerra de 1914 ha estat, imagino, la darrera guerra que els espectadors hagin seguit amb franquesa, sense embuts ni temences, com si fos una corrida de toros. No vull dir que en 1914-1918 hagin faltat grans maniobres de captació, d’intimidació i de subornament. N’hi va haver per a tots els gustos. Vàrem viure, especialment a Barcelona, en una espessa atmosfera d’espionatge i contraespionatge. Els diners dels aliats i els dels alemanys varen circular a dojo. Es varen cometre crims abominables. El nostre districte V va conèixer una època d’or. La nit hi era dia. Moltes botigues i barberies i cases de banys treballaven fins a la matinada. L’Excelsior i altres llocs d’esbargiment eren una tisana internacional molt carregada de xampany. Barcelona va tenir les mateixes toleràncies i llicències que les ciutats de la rereguarda, poblades de soldats amb permís i, de més a més, l’eufòria de les ciutats neutrals, que fan molts diners impunement. Va ser una Càpua que, probablement, no va malmetre cap Hanníbal.

I enmig d’aquell desori pintoresc i brillant, més o menys reclòs als barris baixos, subsistia la preciosa facultat d’opinar sobre tot i sobre tothom. A estones imagino que en el nostre subconscient algun follet va avisar-nos: «Aprofiteu-vos-en, que és la darrera vegada!». La «Guerra del 14» liquidava les bases del liberalisme, però encara es va deixar contemplar amb ulls liberals. La del 39 ja des del començament ha obligat els espectadors a posar-se ulleres fumades i a suprimir tota reacció espontània. Aquesta és la diferència.

Amadeu Hurtado, advocat dels Taià, els havia suggerit de crear un diari on llur agraïment pels beneficis que obtenien del comerç amb els aliats pogués manifestar-se en forma elegant i plausible. I va ser feina fàcil, en una Catalunya predominantment aliadòfila, trobar col·laboradors de punta per a la nova Publicidad. Rovira i Virgili hi va donar les seves notes de política internacional amb la claredat i informació habituals. Manuel Fontdevila, redactor en cap, tenia el seu reialme a la impremta, al carrer de Bàrbara. La seva pal·lidesa d’home nocturn —no es ficava al llit fins a quarts de set del matí— no li impedia de tenir un temperament trepidant. L’ajudaven Manuel Brunet i l’Andreu Nin, aleshores força ben avinguts i després engegats en direccions tan diametralment oposades. També pertanyia a la redacció de nit un jove llarg, prim, amb ulleres blavoses, que s’embolicava el coll i la barba en una bufanda virolada: era l’Àngel Ferran, que encara no escrivia coses humorístiques, però que ja feia humorisme amb el seu aspecte general. Un canari simpàtic, bo, fi i indolent, Miguel Sarmiento, publicava de tant en tant uns articles amarats de poesia i d’intel·ligència. Feliu Elias, amb el seu rostre d’angelet bufador i el seu posat afable, duia unes caricatures terribles, alternant amb unes crítiques plenes de ciència i despullades de convenció que feien estralls en els rengles artístics. Semblava un infant que engegués bombes i després s’admirés dels seus efectes. Però no era un infant: era un doctrinari pur, competent i incorruptible; era el Robespierre de la crítica d’art. Joaquim Pena, que tampoc no mancava de coneixements ni de caràcter, s’ocupava de la música i dels músics. Però el seu antic i fervent wagnerisme havia de dissimular-se sota els plecs d’una documentació realment enciclopèdica… L’atmosfera de la redacció era tan excitant, garlaire i divertida que meravellava de veure’n sortir un diari passablement llegidor. Amb qualsevol motiu ens aplegàvem en un àpat al qual solien afegir-se alguns artistes, amics particulars del director i de tant en tant col·laboradors del diari. Els qui més recordo són el gran Ricard Canals, amb el seu posat una mica absent i ocellívol, i el gran Xavier Nogués, que signava amb el pseudònim de Babel unes caricatures personalíssimes en les quals tanmateix no sempre s’endevinava el seu somriure bondadós, la seva ingenuïtat i el seu lirisme subjacent. Sovint, al capdavall del banquet, un trio format per en Fontdevila, en Xammar i en Ferran cantava a cor i amb la mímica corresponent el romanço la Muerte del Espartero, el gran espasa que…


… pasábase la vida jaciendo caridá…



Presidia sempre, pel dret de prestigi, Amadeu Hurtado, personatge singular en la Barcelona del nou-cents. La seva intel·ligència, no gens ordinària, la varietat de les seves lectures, el seu domini de la paraula, que li permetia amb la mateixa facilitat d’elevar-se a l’eloqüència tribunícia que de descendir al to conversatiu, semblava destinar-lo a un paper de primer rengle en la política catalana. I no l’ha representat pas. Les seves intervencions han estat brillants, però meteòriques. Per què? El seu escepticisme pregon no basta per a explicar el fenomen. D’altres tant o més escèptics que ell han trobat en aquesta mateixa posició espiritual un ajut per a reeixir. Serà que don Amadeu creia de debò en la seva caríssima teoria de l’«Eminència grisa» i que per això defugia els papers de protagonista?

La dita teoria, que ell trobava confirmada en la vida de Lenin com en la de Richelieu, rebaixava fins a gairebé anul·lar-los els mèrits dels homes que més han brillat en l’escena política.

Opinava que sobirans, primers ministres, dictadors, líders, eren moltes vegades una mena de gegants de la processó de Corpus duts a coll per invisibles, però hàbils, tenaços i clarividents camàlics. Sentint-lo semblava que la seva ambició no fos altra que exercir aquesta funció obscura, sense aspirar a més premi que una satisfacció íntima.

Ara bé: les seves condicions personals no pertanyien pas a la gamma opaca, sinó a la gamma brillant, i no semblaven predisposar-lo al paper de conseller secret. Hi havia entre el seu caràcter i la seva teoria una contradicció que tal vegada ens doni la clau de les seves repetides retirades i ens expliqui el secret dels odis que ha provocat en els estats majors polítics. No volia o no podia apel·lar a la demagògia per a obtenir els favors de la massa, però tampoc apel·lar a l’adulació dels titulars del poder perquè el deixessin fer i li perdonessin la seva superioritat. Era, en tot cas, un portador de gegants massa olímpic, massa despectiu i massa desmenjat per a passar impercebut i consolidar-se en el càrrec.

El fet és que, després de cada assaig d’intervenció, el senyor Hurtado es refugiava en la premsa i procurava influir a través del diari o del setmanari. Mentre escric aquestes ratlles m’arriba la nova que ell també —fruita del temps— es dedica a redactar les seves memòries. Hi jugarà la darrera partida contra el destí. Tant de bo la guanyi!

Després de l’armistici, la molla de La Publicidad es va rompre. La guerra li havia donat una ideologia simple i precisa, molt a propòsit per a aglutinar una clientela nombrosa. La postguerra, en canvi, va enfrontar-la amb un rengle de problemes complicats, i amb lligams directes amb la vida privada de cada lector. L’harmonia entre els interessos dels germans Taià i les aspiracions d’Amadeu Hurtado esdevingué difícil. Cada redactor, dins la seva secció, va sentir-se isolat i va obeir la seva tendència, que no acabava de lligar amb la dels altres. Va desaparèixer el mecenes i varen sorgir les dificultats econòmiques. A tomballons, el diari va anar a raure a mans de la Patronal i tot seguit d’Acció Catalana. Però això ja pertany a una altra època que no sé si em vagarà de recordar algun altre dia.

He contat com vaig tornar-me periodista professional. Ara veureu com vaig esdevenir autor dramàtic, obeint, segons costum, una invitació d’altri.

La porta de la cleda burocràtica va tornar-se a obrir i va comparèixer en Pompeu Crehuet. Em va pregar que el seguís; em volia parlar sense testimonis. Vàrem entrar al saló de sessions de la Diputació, desert i ombrívol. Vàrem seure als escons davant per davant del gran quadre de Fortuny representant la batalla de Wad-Ras, que aleshores cobria encara tot un pany de paret. Creia que m’anava a contar una intriga oficinesca o alguna intriga política. Però em va proposar que col·laboréssim en una comèdia que tenia vagament planejada. La proposició em va agafar enterament desprevingut. No sé si en les infinites giragonses que fa la imaginació jovenívola m’havia entrevist mai convertit en autor dramàtic. Em penso que no. M’agradava el teatre, però m’hi veia sempre com a espectador. L’escena em feia l’efecte d’un castell roquer que només podia ser expugnat per homes d’una altra mena més batalladora que la meva. De més a més, és possible que participés en certa mesura del menyspreu general que la literatura de qualitat solia afectar enfront de les convencions i de les impureses de la faràndula, i del desinterès que experimentava la nostra burgesia —sense adonar-se’n gaire, sense confessar-s’ho del tot— envers el teatre català.

Aquest últim fet és curiós. En una discussió d’estudiants defensàvem com lleons el geni de Guimerà, de Rusiñol i d’Iglésias. Però si haguéssim examinat la nostra conducta ens hauríem adonat que, per cada vegada que anàvem al Romea, deu assistíem a les funcions d’Eldorado, on actuaven Enric Borràs i Rosario Pino, Balaguer, Larra i Concha Català, García Ortega i la Bremón, Nieves Suárez i Simó Raso, o al Novetats, on pel mes de juny feia temporada la parella Guerrero-Mendoza o la companyia del Teatro de la Comèdia de Madrid amb Santiago, Vilches, Zorrilla, etc.

Aquesta paradoxa té la seva explicació i a la vegada explica moltes coses. El teatre català, que feia de tant en tant extraordinàries expedicions a la modernitat i a l’exotisme —segurament perquè la feblesa dels interessos que s’hi debatien tolerava francesilles que a una escena més comercial resultaven impossibles—, no podia llevar-se de sobre la tara del ruralisme. La burgesia amb fums aristocràtics li girava l’esquena o simplement l’ignorava. La gent de professió liberal, nervi del catalanisme, feia lleials esforços per trobar-hi al·licients, però no els hi acabava de trobar. O, tot i trobar-los, enyorava aquells estímuls mundans que han estat i són encara la sal de les reunions humanes.

A començaments de segle les úniques representacions catalanes que realment varen gaudir del favor burgès varen ser les titulades «Espectacles i Audicions Graner», que el pintor dels efectes de llum va organitzar al Teatre Principal. Els esmentats espectacles, gairebé sempre escenificacions de cançons populars, fetes per poetes joves amb més bona intenció que talent escènic, eren oferts dins decorats i amb un vestuari de certa qualitat i amb una orquestra que dirigia el mestre Lambert. Un esquer tan mesquí, per misterioses raons, va bastar per a atraure durant dues o tres temporades el bo i millor de Barcelona. Els diumenges a la tarda cap sala de comèdia no oferia tan bon aspecte com la del vell Teatre de la Santa Creu, amb els seus quatre pisos, el seu fustam ocre i or i el seu entapissat vermell. La fórmula Graner, tanmateix, no va trigar a perdre eficàcia. I hi va haver un canvi d’empresa. Però, sigui pel prestigi de la casa, sigui per la novetat del repertori o pel talent d’alguns comediants, el Teatre Principal, sense abandonar la llengua catalana, va conèixer una mena de rejoveniment que li permeté de conservar una part de la clientela burgesa. Em refereixo a les temporades on va revelar-se el talent d’Emília Baró, la gran personalitat de Margarida Xirgu i l’autoritat de Maria Morera, en què va apuntar la fama d’en Josep Santpere, en què va iniciar-se la carrera d’en Codina i acreditar-se la traça directiva d’Enric Giménez, que en alguns cartells puristes va transformar-se en Ximèniç. No es va abandonar del tot la producció indígena, puix que, fet i fet, en aquelles temporades varen estrenar-se La reina jove i La reina vella, de Guimerà; però el repertori va nodrir-se sobretot de peces estrangeres d’una notable varietat de tons i de tendències. Al costat de Sherlok Holmes, de Conan Doyle, vàrem veure El pobre Enric, de Hauptmann; Magda, de Sudermann; Salomé, d’Oscar Wilde; Joventut de príncep, de Mayer-Forster; cinc o sis obres del boulevard, i fins Electra, de Hoffmannsthal.

Sherlok Holmes, que vaig veure quan tenia quinze o setze anys, em va apassionar; Joventut de príncep, que vaig veure quan només en tenia tretze o catorze, em va omplir el cap d’il·lusions; Salomé em va obrir la portella del teatre poètic i morbós alhora. Durant uns dies vaig somniar tetrarques cruels, Herodias vicioses, belles princeses amb mals instints i profetes secs com sarments i com els sarments inflamables. L’enlluernament va ser fort, però molt efímer. Evidentment, el decadentisme no era el meu clima. Segurament m’hauria fet més efecte d’assistir a una representació del Ventall de Lady Windermere o d’una altra obra de Wilde on brillés el seu enginy de dialogador. Electra em va impressionar de debò; per primera vegada veia el vigor aliat a la intel·ligència, el sentit tràgic amb el bell llenguatge. Val a dir que la Xirgu començava a donar en aquesta obra la mesura de la seva força i que sense ella l’obra no hauria arribat al públic.

Però en aquest món cadascú té una mena de vis estimativa, comparable a la que permet al gos de triar les herbes que convenen al seu mal amb només ensumar-les. Enmig de totes aquestes novetats que m’oferia el vell teatre del Pla de les Comèdies, i que jo devorava ingènuament sense pensar gens en el profit que em poguessin fer, hi va haver unes quantes peces franceses, pertanyents a un gènere lleuger o tingut per tal, que, no obstant, varen desvetllar en mi un apetit especialíssim. També la Xirgu hi estava d’allò més bé, tot i que els papers que hi feia eren francament còmics. Després he descobert que, a aquesta extraordinària actriu, li escauen els extrems, siguin tràgics o còmics, i que la corda on resta menys personal és la corda mitja, els papers de discreteig i conceptisme que va assumir sovint en certes obres de Benavente.

Què hi venia a fer, al teatre del boulevard, a la rambla de Barcelona? A primera vista, El Rei, L’ase de Buridan, Miqueta i sa mare, Educació de príncep, etc, eren una mena d’heretgia o d’estirabot. Però quan un hom s’adona de la facilitat amb què el públic acollia aquestes comèdies —altrament representades amb èxit arreu del món— es decanta a pensar que una certa dosi d’esprit i de lleugeresa mai no ha fet nosa en aquest angle del Mediterrani. I si d’alguna cosa podríem admirar-nos és de l’escassa influència que han exercit sobre els nostres autors, que fins quan es decidien —i s’hi decidien més sovint del que sembla— a adaptar obres d’aquesta mena solien espesseir-les en tal forma que el xampany s’hi tornava una mena de xocolata.

I és que, deixeu-m’ho dir, baldament escandalitzi alguns venerables supervivents d’aquella època i fins alguns contemporanis, és més fàcil d’imitar Ibsen, que era un autèntic geni de l’escena, i Maeterlink, que era un veritable poeta de la ficció, que no d’imitar Caillavet, De Flers o Capus, que no són sinó uns autors del boulevard. Hi ha una mena d’estrèpit i una mena de sonsònia dramàtics que, sens dubte, no poden enganyar cap crític de raça, però que, de moment, enganyen molts públics. En canvi, la suma de facultats menors que formen l’esprit són com el dibuix en les arts plàstiques, no admeten substituts ni imitacions. Existeixen o manquen.

A més a més d’anar al Teatre Principal amb la meva família hi anava tot sol algunes tardes amb un pase perfectament transferible que havia pertangut a un company dels que sortien com a comparses a Joventut de príncep. Així vaig veure algunes obres, no una ni dues vegades, sinó cinc i sis, fins a aprendre’n alguns trossos de memòria.

Encara havia tingut un altre contacte, i aquest ben directe, amb l’escena. El meu cosí Carles Pasqual era director d’una companyia d’aficionats que actuava al barri de la Salut, en un teatret fet ad hoc. Tenia disposicions no gens menyspreables i encarnava certs tipus de caràcter amb tanta autoritat com els millors professionals. Amb ell actuava, també, Julià de la Cantera, que després va incorporar-se a la companyia de Vilches; Agües, distingit sastre de la Rambla que amb les seves indignacions davant certs pecats contra el ben vestir em revelava un món; el periodista Argiles, la seva germana Fuensanta, Mercè Moy, Pepita Maynés, Carme Elias… Durant un parell d’hiverns, potser durant tres, vaig afegir-me a aquesta formació i vaig representar obres dels Quintero, Benavente, Zorrilla, Sardou i fins Linares Rivas. Els meus nervis, que a primera vista no semblaven gaire adequats per a suportar grans proves, varen, no obstant, treure’m sense dany d’aquesta aventura, en forma que vaig arribar a plaure-m’hi.

Però ni aquesta petita experiència escènica ni la meva afició als espectacles no es pot dir que haguessin destruït el prejudici que la meva generació nodria contra l’art dramàtic —art inferior per excessiva vinculació a les contingències del lloc i de l’època, per massa supeditació a les reaccions de la multitud impreparada i indistinta, per massa tributari dels intèrprets. La proposició del meu company Crehuet m’agafava, ho repeteixo, ple de recels.

Vaig reflexionar un parell de dies. Vaig recitar en veu alta les objeccions generals i les particulars que em varen ocórrer. Imaginava l’ofici de dramaturg ple de misteris i de trencacolls i mirava en Crehuet, que havia estrenat unes quantes vegades, com el soldat novell pot mirar el veterà cobert de medalles i de nafres. Però el veterà duia el determini de col·laborar amb mi i no l’abandonava. Més que la seva pràctica i les seves requestes, crec que em va vèncer la curiositat. Saber què és això de l’escena, què és el que realment passa enllà del teló, mesurar les pròpies forces en un terreny no conegut encara…

De més a més, en Crehuet, tot fent la seva proposta, presentava un principi d’argument que, a primera vista, em va semblar molt ambiciós i massa poemàtic, però no lleig ni poca-solta. Es tractava de fer, a base d’unes quantes figures lligades en una intriga com més tibant millor, una mena de fresc de la solteria involuntària, magatzem melangiós on van a raure homes i dones que podien haver-se casat, que volien casar-se, però que un equívoc o una falla ha allunyat per sempre del matrimoni.

Sobre aquesta idea, vivificada per algun tipus que va aportar ell i per algun que vaig aportar-ne jo, vàrem construir el pla d’una acció en quatre actes. Després vàrem cometre el disbarat de distribuir-nos la feina d’una manera massa equitativa i mecànica: ell es va encarregar de dos actes i jo dels altres dos. Potser la diversitat dels temperaments era massa accentuada per a cercar una altra solució de mena química, podríem dir. El cert és que jo restava desarmat davant el que ell feia, com si pertanyés a una altra concepció literària, i ell, probablement per la mateixa causa, no formulava gairebé cap observació a la meva tasca. Vàrem sumar els dos actes d’ell i els dos actes meus i vàrem lliurar l’obra al Teatre Romea.

Va ser acceptada immediatament amb aquella benaurada facilitat que és alhora un gran incentiu i un gran perill. Ni l’empresa ni el director d’escena no hi van fer la més petita objecció; si algun amic va assistir als darrers assaigs, o va creure inútil de donar cap consell o va trobar que no feia falta. Únicament a la sortida de l’assaig, a primeres hores de la matinada, quan remuntàvem la Rambla, recordo que Agustí Calvet, gran amic de Crehuet, que en aquells dies començava a esdevenir-ho meu, em va insinuar amb molt de compte que possiblement en l’avenir jo trobaria una via millor per a esplaiar el meu temperament. Crec que no el vaig entendre sinó després de l’estrena. El fet és que jo, neòfit de mi, podria haver arribat al dia de la prova amb la il·lusió d’haver contribuït a engendrar una obra perfecta. Si, tot i aquells aparents indicis de conformitat o de confiança, no hi vaig arribar és perquè tot plegat em semblava massa bonic.

El dia de l’estrena la sala era plena de gom a gom. Hi havia tota la nòmina (o poc se’n faltava) de la Diputació i de la Mancomunitat. Hi havia personatges polítics. Hi havia molts companys de premsa i de ploma. No podíem demanar més. L’enterrament o la glorificació era segur que agafaria volum. I com hi ha món que el va agafar!

En acabar el primer acte, la cortina va caure enmig d’un silenci tot just trencat pels tímids aplaudiments de la claca. En Crehuet i jo entre bastidors vàrem sentir un fred esgarrifós que se’ns enfilava esquena amunt. En aquell moment vaig recordar, sense tenir esma per a repetir-la en veu alta, una anècdota que el mateix Crehuet m’havia contat. Diu que l’Albert Llanas, home cruel, solia col·locar-se al costat dels qui estrenaven i a cada acudit que feia figa els tocava amicalment l’esquena i amb expressió falsament condolguda els anava dient: «I no volen riure els f… de p…! I tan bé que està…! Però té, no volen riure…!».

Al segon acte va produir-se una reacció favorable. Vàrem sortir a escena tots dos amb aquella pal·lidesa cadavèrica que ve de l’esglai i també del contrast de les cares sense maquillar entre les cares pujades de to dels comediants. A l’entreacte va entrar una colla de gent a l’escenari per dir-nos coses que volien ser agradables i encoratjadores. Cal creure que molts aprofitaven aquella mena de treva, que en llur aprensió devia anunciar-se com a efímera, per a complir els deures de l’amistat amb el mínim esforç possible.

El tercer acte va tornar a produir en el públic un efecte paralitzant. Decididament l’obra se n’anava a fons. Els actors estaven nerviosos i ens dirigien mirades entre compassives i ofeses. Nosaltres estàvem encara més nerviosos i més ofesos que ells.

Vàrem arribar a l’últim acte, que era molt breu i amb aires d’epíleg. Un moment va semblar que l’interès o la pietat es revifaven i que el judici final no ens seria enterament advers. Però no: la cortina va caure enmig d’una remor sorda, indistinta, que vàrem considerar com el darrer homenatge que els amics i companys podien retre al nostre fracàs.

No recordo bé com vaig retirar-me d’aquell escenari que m’havia servit de patíbul ni com vaig arribar a casa, ni qui m’hi va acompanyar, ni com vaig retrobar el son… Però és evident que vaig fer totes aquestes coses i moltes més i que la vida va continuar indiferent i poderosa.

Els fracassos de l’autor dramàtic —com els èxits, val a dir-ho— agafen una contundència que no aconsegueixen els del novel·lista ni els del poeta líric. Et deixen estabornit. No et permeten d’enganyar-te a tu mateix amb interpretacions subtils ni amb romanços. En el teatre els resultats són nets i immediats, com en la taula de joc. Qui sap? Potser és aquest un dels seus encisos. El fracàs de Els solters m’havia encomanat una mena d’horror a les col·laboracions del qual no m’he guarit mai més i que m’ha empès a declinar unes quantes aliances d’allò més honroses. Però no m’havia obligat a fer cap jurament contra la temptació escènica. M’adreçava a mi mateix crítiques ben dures, però totes afectaven la irreflexió, la falta d’enteresa, la ingenuïtat amb què havia emprès l’aventura, no pas l’aventura mateixa. I és que ja duia a les venes el virus del teatre, un virus que resisteix tots els desinfectants, raigs i temperatures.

Quants homes eminents en la ciència o en l’erudició, en la política o en les finances, duen mal dissimulada la pruïja d’estrenar un drama o una comèdia! Quants poetes purs, com el mateix Mallarmé, han sentit algun cop la impura atracció de l’escena i no s’han consolat mai de no haver-hi tingut accés!

El meu pare, home robust, que no havia estat mai malalt, havia mort l’any 1917, a la vetlla mateixa del meu casament. Semblava que el fat es complagués a donar a la meva majoria d’edat un sentit molt més ple del que hauria tingut. Però en l’immens desconsol que va produir-me aquell cop, descarregat en les circumstàncies que més podien sensibilitzar-me, la por de les responsabilitats no va jugar-hi cap paper. Les vaig anar assumint l’una darrera l’altra, amb més o menys emoció, però sense fòbies, ni escarafalls, com a tràmits naturals d’una carrera.

Me’n sorprenc perquè el meu pare, molt més ben armat que jo per a la lluita material i exercint una professió de rendiment progressiu, revelava aprensions que jo amb el meu temperament nerviós i imaginatiu em podia haver encomanat. Enmig d’un món encara força estable, on la previsió era possible, on els trasbalsos públics no tenien encara massa influència sobre les situacions privades, bastava una petita contrarietat soferta a la notaria, l’amenaça d’un decret modificant tal article o tal altre del reglament, la prematura mort d’un confrare, per a neguitejar-lo i perquè ens invités a viure en estat d’alarma.

La saviesa popular afirma, amb un punt d’irreverència, que Déu dóna pa a qui no té queixals. He comprovat que també, més sovint del que sembla, ajusta la forma del dentat a la menja amb què ens caldrà alimentar-nos. I jo, un cop casat, amb un, dos, tres i quatre fills, mal dotat de forces adquisitives i amb periòdics eclipsis de l’instint de conservació, vaig trobar-me animat per un sentiment de confiança o de lleugeresa, d’optimisme o d’irresponsabilitat que m’ha permès de travessar deserts i de vorejar precipicis sense convertir-me en un sac de gemecs.

Entre els vint-i-cinc i els trenta anys, de més a més, em sentia dotat d’una fe robusta. No vol dir res que el meu catalanisme, àdhuc en els moments d’exaltació, semblés governat pel seny. El disbarat no és necessàriament l’únic indici de la passió. Cantar sense fer galls no permet de suposar que el cantaire sigui fred ni poruc…

Ah, els primers anys de Mancomunitat! Ah, els primers milers de «Fulls de dietari»! De lluny aquell temps em sembla ple de remors, d’agitacions, de pugnes, d’il·lusions, de problemes, de troballes, de vida. Era funcionari als matins i periodista a les tardes. Entre la política que veia entre bastidors i la literatura que em voltava tothora, l’una i l’altra nodrint-se de la mateixa saba, l’ànima no tenia temps per a ensopir-se. Col·laborava assíduament a revistes que no solien passar dels primers números. Havia estrenat una comèdia que havia anat malament i dues o tres que havien anat bé. Tenia molts amics o almenys moltes simpaties i començava a descobrir amb veritable sorpresa que tenia alguns envejosos. Entre uns i altres descabdellava una vida activa, sense punts morts, sembrada de freqüents polèmiques i de ràpids assalts que em recordaven la sala d’esgrima… Decididament no seria notari i cada dia era més improbable que exercís d’advocat, tot i conservar alguns vincles amb la carrera.

Si em resisteixo a proclamar aquella època com la millor de la meva existència és perquè no puc oblidar l’escandalosa relativitat d’aquesta mena d’avaluacions, ni menys encara tancar la porta a nous períodes de plenitud o de tibant equilibri. Per què no? No professo la supersticiosa idea que només la joventut pot ser feliç, i que els vells han de ser tristos i gemegaires. Comprenc que el món actual no és gaire propici als plaers de la maduresa i menys encara a les assossegades delícies de la jubilació. Però això no vol dir que el meu deler s’hagi extingit. No; és ací, ridículament vivaç, commovedorament alerta, a punt de refer parets que tal vegada jo mateix en un moment d’irreflexió o de badoqueria he tirat a terra, disposat a acceptar l’ascetisme que mena a la serenitat i a rebutjar el que mena a l’embriaguesa, àgil sota el pes d’una experiència feixuga. Per què no?

«No posem límits a la bondat de la Providència», va dir una vegada amb somrient ironia el septuagenari Lleó XIII a un ambaixador que feia vots perquè arribés a complir vuitanta anys. I jo tinc ganes de repetir-ho en cloure aquestes memòries d’infància i de joventut.





EPÍLEG





UN EPISODI FERROVIARI


UN CAPÍTOL INÈDIT


NOTA DELS EDITORS

En la primera edició de Del llum de gas al llum elèctric publicada l’any 1951 a Barcelona per Editorial Aedos, s’hi feia contar, a la pàgina de crèdits, aquest curiós aclariment: «D’aquesta obra, publicada l’abril de 1951, existeix una edició de luxe il·lustrada amb fototípies i integrada per cent cinquanta-un exemplars, un d’ells contenint un capítol manuscrit, no inserit en cap més exemplar, assenyalat amb la lletra A, cent cinquanta numerats de 1 a 150, i deu exemplars de col·laborador, impresos sobre paper de fil Guarro». La nostra primera reacció va ser suposar que aquest «capítol manuscrit» devia haver estat suprimit pel mateix autor, atenent-nos al clima de censura política de la primera postguerra. La veritat, però, és que aquest capítol suposadament manuscrit, en què Soldevila descriu el seu primer festeig amb la seva dona, havia estat maquetat i compaginat com tots els altres capítols d’aquestes memòries, i que l’autor se’l va reservar a última hora per raons personals. Agraïm als hereus de Soldevila que ens hagin brindat l’oportunitat d’incloure, més de cinquanta anys després, aquesta peça inèdita en la nova edició de Del llum de gas al llum elèctric. Agraïm també a Núria Soldevila la seva assistència en la preparació d’aquest volum.



Als divuit anys, embriac de versos i de solitud, però molt sensible a la presència real de l’altre sexe i força inclinat a divinitzar-lo, em trobava en meravelloses condicions per a enamorar-me.

Aleshores va comparèixer una noia bruna, de cabell naturalment ondulat, de dentat blanquíssim i perfecte, d’ulls prodigiosament expressius. Tenia disset anys. Duia una magnífica trena lligada amb un llaç sobre la nuca. Havia nascut a L’Havana: era filla d’un asturià i d’una andalusa. No tenia accent cubà, però sí un deix, gosaria dir un perfum del tròpic que acabava de donar qualitat a la seva veu de soprano. Tota ella feia una impressió d’enteresa i alhora, contradictòriament, de coqueteria. Semblava dir: «Cerco, cerco, però quan trobi serà per sempre».

Me’n vaig enamorar en pocs dies. Però no en vaig dir res a ningú, i menys a ella. Em va semblar que per parlar del meu sentiment em calia esperar no sé ben bé quin estat de plenitud o de maduresa i al mateix temps vaig tenir la impressió que una criatura tan acomplida i d’un èxit tan universal no podia decidir-se de cop i volta a correspondre’m. I pobre de mi, vaig començar un setge lent, lent, que lentament em va dur a recollir unes rotundes carabasses.

Vaig quedar aclaparat. El fet havia ocorregut en un ball a l’aire lliure. Durant unes hores, el dringueig del piano de manineta que havia acompanyat el transcendental diàleg, va seguir volant sobre la meva desesperació com el xiscle d’un ocell sobre una mar desfermada.

Era possible de sentir-se més desgraciat? L’estiu era a les acaballes. Havia plogut força; els camps eren xops i el cel tenia ja les suavitats i les transparències de la tardor. S’acostava l’hora de tornar a ciutat i sabia com em fóra difícil de reveure aquella noia que allí veia tan sovint i tan fàcilment. Per primera vegada la perspectiva de reprendre la meva vida d’estudiant, de retrobar els amics, de freqüentar els espectacles, de divagar pels carrers plens de gent i de lluminàries, em va aparèixer com un túnel llarguíssim que em caldria travessar per a sortir altre cop a aquell racó de món que, a despit del «no», era l’únic que em semblava assolellat.

Em sentia d’allò més Werther, però sense cap vel·leïtat de suïcidi. No. La deserció definitiva no m’esqueia. M’estimava més patir tot veient-la riure amb els altres que renunciar a veure-la. Brillava potser una guspira d’esperança al fons de la meva desesperació? No sé; m’és impossible d’esbrinar la veritable essència d’aquells estats d’esperit en què veïnejaven els sentiments més contradictoris i en què bastava un gest o una paraula per a canviar la direcció dels meus propòsits. La sola cosa certa i clara és que en lloc de donar-me per vençut i de recloure’m en el meu somieig, vaig continuar el setge tot amagant les meves ferides sota una màscara somrient. És probable que la màscara no enganyés a ningú, però a mi em va servir de defensa, d’armadura. I així vaig passar tres anys.

El miracle va ocórrer una tarda, a darreries de setembre que, decididament ha estat per a mi el mes de les grans crisis. Havia esclatat una vaga ferroviària. L’estació, lluny de poblat i voltada de boscos, era gairebé deserta. Insensiblement ens vàrem trobar lluny dels altres i asseguts al caire d’un moll on s’apilaven les mercaderies. Tot parlant, el terrible «no» es va dissoldre, es va fondre i va ser substituït per dues o tres frases amarades de recança i de melangia. No em va caldre traduir-les. Eren el «sí»! Les màgiques trompetes i el terrabastall de les muralles de Jericó caient tot d’una no m’haurien produït més efecte. La joia em tornava boig. Tota la meva adolescència no em semblava sinó un camí per arribar a aquell moment incomparable. En pocs segons varen cremar dintre meu immenses piles de dubte i de timidesa i quan ens vàrem aixecar i vàrem començar a caminar per a tornar a vila, vaig sentir que les meves passes eren més fermes i em va semblar que els estels pujaven cel amunt per a celebrar amb lluminàries el nostre prometatge.

Va ser així mateix i no em demaneu que ho expliqui amb paraules més apagades. Sóc prou avar de metàfores perquè hom em permeti de mobilitzar-ne unes quantes en honor d’aquest episodi que, en un tombant decisiu de la meva joventut, em va impedir de separar com a enemics irreconciliables el somni i la realitat. En aquella tarda de vaga carrilaire, un guardaagulles providencial volgué ocupar-se de treure el meu tren d’una via morta —la via morta dels ressentits i dels solitaris.





ÀLBUM FOTOGRÀFIC




La riera de Sant Joan, suprimida pels enderrocs destinats a obrir la Via Laietana. L’església que es veu a la dreta és la de Santa Marta.



Els avis Soldevila.



Els avis Zubiburu.



Carles M. Soldevila i Boixader, aleshores del seu prometatge.



Retrat de Mercedes Zubiburu Bethancourt a la mateixa època.



La plaça del Teatre a primeries del Nou-cents. La façana encara és intacta. Una «Catalana» al costat del tramvia elèctric.



La plaça de Catalunya en la seva segona fase, entre les quatre o cinc que n’ha conegut l’autor.



Fotografia estiuenca on figuren «Madrina» (la primera de la dreta), les tres ties solteres, Assumpció Martín de Duran, la Sra. Llinàs, una vella tia de Josep Duran, Manolo Echauz i l’autor, únic infant del grup.



L’aviador francès Mamet, primer que varen veure volar els barcelonins.



El portal de l’Àngel, vist des de la plaça de Catalunya tal com era a l’època que hi vivia l’autor.



La porta de la Universitat de Barcelona en un dia d’aldarull, com no era rar de veure-la en 1909 o 1910.



El pla de Palautordera. Al fons el Montseny amb la caputxa de boires.



La masia dita «la Saboneria», adquirida i renovada pel notari Soldevila, en 1905.



L’advocat Ildefons Sunyol, amb qui l’autor s’inicià en la pràctica forense durant els darrers anys d’universitat.





Caricatura de l’autor per Passareu.



Coberta d’un vals bòston, obra primerenca del dibuixant Pere Inglada.



El carrer de Ferran en un Dijous Sant de començaments de segle: més senyores amb capells que amb mantellina i encara senyors amb copalta.



Enric Prat de la Riba, dibuix al carbó per Ramon Casas.



L’autor a 23 anys, a punt de guanyar unes oposicions burocràtiques.



El consell de la Mancomunitat (primer rengle), presidit per Josep Puig i Cadafalch, a la porta de la casa de Misericòrdia, de Girona. Dues passes enrere, els funcionaris que els acompanyaven des de Barcelona, alguns de la localitat i algun periodista.



El poeta Josep M. López Picó.



El dramaturg Pompeu Crehuet.



El poeta i autor dramàtic Josep Millàs-Raurell (Dibuix de Callicó).



La redacció de La Publicidad dina a Les Planes, a Vallvidrera. (1918).



1, Feliu Elias (Apa); 2, Serrano Victori; 3, Ricard Canals; 4, Xavier Nogués; 5, A. Rovira i Virgili; 6, Claudi Ametlla; 7, Joaquim Pena; 8, A. Quintana; 9, Valentí i Camp; 10, T. Tauler; 11, Maluendas; 12, A. Vilalta Comes; 13, Duran i Tortajada; 14, Àngel Ferran; 15, Carles Soldevila; 16, Romà Jori; 17, Amadeu Hurtado; 18, Torrent; 19, Manuel Fontdevila; 20, Miguel Sarmiento; 21, Eugeni Xammar.



Els poetes J. Carner i J. M. López-Picó (de jaqué) i, a l’esquerra, Rossend Llates.



Retrats dels condeixebles de l’autor, llicenciats en Dret l’any 1913, que figuraven en el quadre de fi de carrera.





CARLES SOLDEVILA i ZUBIBURU (Barcelona, 1892 - 1967). Cursà els seus estudis a la Universitat, d’on sortí llicenciat en Dret. L’any 1916 guanyava per oposició una plaça en els organismes provincials i, durant molts anys, exercí de funcionari. Però la seva autèntica vocació anava per uns altres camins i ja es manifestà en els seus temps d’estudiant: als disset anys ingressava al periodisme i en el seu transcurs aconseguí una envejable notorietat amb el «Full de Dietari», que fou potser la secció més llegida de La Publicitat. Cultivà amb èxit la poesia, però el seduí molt més la prosa literària, escrita amb una elegància i una pulcritud extraordinàries. Després de molt exercitar-se en el conte es llançà a la novel·la, en la qual se significà amb Fanny (1929), que ha estat diverses vegades reeditada, Eva (1931) i la trilogia Els anys tèrbols (Moment musical (1936), Bob és a París (1952) i Papers de família (1960)). Pompeu Crehuet l’inicià al teatre, on ha aconseguit èxits molt notables amb obres com Civilitzats tanmateix (1921), Déu hi ha més que nosaltres (1925), Els milions de l’oncle (1927) o Bola de neu (1927). Les seves obres completes, que inclouen, a més de la producció narrativa i teatral, un gran nombre d’articles i una important quantitat de traduccions, van ser editades en la «Biblioteca Perenne» de l’editorial Selecta, el 1967, any de la seva mort.





NOTES


[1] Per evitar possibles molèsties, he alterat els noms i les fesomies dels meus antics companys. Inútil, doncs, de provar cap identificació. Només el clima i els fets són exactes. [Torna]



[2] Què cal llegir?, 1928, i Para comprender la literatura, 1942. [Torna]



[3] Un senyor de Barcelona. [Torna]



[4] Lletanies profanes, 1913, reeditat amb altres poesies posteriors sota el títol de Vint anys, 1932. [Torna]





