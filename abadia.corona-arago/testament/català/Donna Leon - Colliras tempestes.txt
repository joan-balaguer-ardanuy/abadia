Durant la desfilada de l’orgull gai, un subordinat de Brunetti és detingut per agredir un contramanifestant. Tot i que l’agent minimitza els fets, els cops i els morats són ben visibles i parlen d’excessiva violència policial. L’atenció del comissari, però, aviat es dirigeix cap a un assumpte encara més fosc, ja que en un canal ha aparegut el cadàver d’un immigrant. A la butxaca de la víctima troben un fragment d’os humà.

El comissari es veu obligat a investigar l’assumpte, que el condueix fins al jardí d’un antic palazzo venecià propietat d’un catedràtic d’història medieval. A la caseta del jardiner s’hi troben diverses fotografies i eslògans de l’esquerra revolucionària italiana de finals dels anys setanta i vuitanta.





Donna Leon





Colliràs tempestes


Comissari Brunetti - 32



ePUB v1.0

Mercier 06.04.24





Títol original: So Shall You Reap

Donna Leon, 2023

Traducció: Núria Parés, 2023

Edició digital: Mercier (v1.0)

ePUBCat base r1.3





Per a Cecily i Johannes Trapp





Oh fatal conseqüència

de la ràbia, per descontrol de la raó!

Amb qualsevol llei té dispensa:

no hi ha lligams que retinguin el monstre furiós.

Avança cegament de crim en crim

i no s’atura sinó amb la pròpia destrucció.



HÄNDEL, Saul, Acte II, 68





Capítol 1


Un dissabte de principis de novembre, en Guido Brunetti, sense gaires ganes de sortir al carrer, era a casa intentant decidir quin dels seus llibres volia treure de les lleixes de l’estudi de la Paola. Anys enrere, pocs mesos abans del naixement de la filla, va renunciar al que havia estat el seu estudi perquè aquella segona criatura pogués tenir dormitori propi. La Paola li havia ofert quatre prestatges per col·locar-hi els seus llibres. En aquell moment, a en Brunetti ja li va semblar que no en tindria prou, i al final havia sigut així: havia arribat l’hora del «sacrifici». Ara s’enfrontava a la decisió de què podia eliminar dels prestatges. El primer contenia llibres que sabia que tornaria a llegir; al segon, a l’altura dels ulls, n’hi havia que volia llegir per primera vegada; el tercer era de llibres que no s’havia acabat però que creia que algun dia ho faria, i a l’últim guardava els que sabia, a vegades fins i tot en el moment de comprar-los, que no llegiria mai.

Així doncs, va decidir començar pels de baix de tot. Es va repenjar a terra sobre un genoll i es va posar a examinar els lloms. A mitja lleixa, va veure la cara familiar de Proust, i la cara de Proust, i la cara de Proust. Va passar la mà per l’espai entre el primer llibre i l’últim i va dir en veu alta: «Ara», i els va treure tots en bloc. Es va aixecar i els va portar cap a l’escriptori de la Paola, va inclinar les mans per deixar-los en una pila inestable i després els va acabar de col·locar bé. Va fer un pas enrere i va comptar les cares de Proust: set.

Va anar a la cuina i en va tornar amb una de les bosses de paper que l’ajuntament distribuïa per al reciclatge. La va obrir i hi va ficar els Prousts amb cura; tot seguit, es va dirigir a la prestatgeria, i s’hi va endur la bossa. La va deixar al seu costat, es va agenollar i va examinar els llibres que hi quedaven fent un seguit de judicis instintius, afegint llibres a la bossa sense molestar-se a donar-los l’oportunitat de suplicar per les seves vides des de la seguretat temporal de l’escriptori de la Paola. Moby Dick; L’home amb sentiments; Els promesos, que va haver de llegir com a lectura obligatòria quan anava al liceo i no li va agradar gens. El llibre havia sobreviscut tant de temps perquè, fins ara, no havia tingut el coratge de creure que un «clàssic» podia ser tan avorrit, però se’n va anar cap a la bossa de dret. Va arribar a quatre volums d’obres de teatre i poesia de D’Annunzio i no va dubtar ni un instant que també havien d’acabar a la bossa: perquè era mal escriptor o mala persona? Per aclarir-ho, va obrir un dels llibres de poesia a l’atzar i va llegir la primera estrofa del primer poema que va trobar. «Voglio un amore doloroso, lento…».

La mà d’en Brunetti, encara aguantant el llibre, va caure lentament a un costat.

—Vols un amor lent i dolorós, oi? —va preguntar al difunt poeta—. Què et sembla un de ràpid i indolor? —Es va inclinar, va agafar els setze centímetres que ocupava D’Annunzio i els va col·locar al costat del Manzoni—. Si mai hi ha hagut un matrimoni al cel… —va dir, contemplant la bossa, satisfet amb la decisió. La llibreria de vell del Campo Santa Maria segur que els acolliria amb fruïció.

En Brunetti va observar els espais buits del prestatge, tot preguntant-se com els ompliria. Abans que pogués pensar la resposta, va sonar el telèfon.

Va començar a dir el seu nom, però una veu que va reconèixer que pertanyia a en Vianello va parlar alhora per preguntar:

—Guido, ens podem trobar al Piazzale Roma?

—És dissabte, Lorenzo —va contestar al seu amic i company de la feina—. I a més, plou i fa fred.

—És important —va afegir en Vianello.

—Digues.

En Vianello va sospirar fondo i va dir:

—He rebut una trucada d’en Fazio. —En Brunetti va trigar uns instants a identificar el nom, un sergent de la policia de Treviso amb qui tant ell com en Vianello havien treballat—. Han detingut l’Alvise.

—L’Alvise? —va preguntar en Brunetti, incapaç de dissimular la sorpresa. Després, per assegurar-se’n, va repetir la pregunta, en veu més baixa però no pas menys astorada—. L’Alvise?

—Sí.

—On?

—Allà. A Treviso.

Què coi hi feia l’Alvise a Treviso?, es va preguntar en Brunetti. De fet, què hi podia fer qualsevol, en un dia com aquell?

—Què hi feia allà?

—Ha anat a la manifestació.

En Brunetti va fer una pausa per repassar mentalment si hi havia prevista cap manifestació per a aquell cap de setmana. Ni maquinistes de tren, ni antivacunes, ni treballadors de Marghera —que semblava que estaven en estat de protesta perpetu—, ni tampoc professionals de la medicina, que ja s’havien manifestat dues setmanes abans.

—Quina manifestació hi havia?

—La de l’orgull gai —va respondre en Vianello, amb absoluta sobrietat.

—L’orgull gai? —Alçant la veu, en Brunetti va repetir—: L’Alvise? Però si no tenim res a veure amb la vigilància policial de Treviso —li va recordar a l’ispettore.

—És que no estava pas fent patrulla.

—Doncs què coi hi feia allà?

—Per això hem d’anar a Treviso. Per esbrinar-ho.

—Per esbrinar què ha passat?

A través de la línia li va arribar el so d’un vaporetto fent marxa enrere per alentir a l’entrada d’una parada. Una veu, que no era la d’en Vianello, va anunciar: «Ca’ Rezzonico».

En Brunetti ja anava cap a la porta, on aquell matí havia deixat l’impermeable i el paraigua en tornar de fer un cafè i comprar els diaris.

Després de canviar-se el telèfon a la mà esquerra, es va palpar la butxaca de l’impermeable per comprovar que hi tenia les claus de casa.

—Escolta, quedem davant de la parada de taxis —va dir. I abans que en Vianello pengés, en Brunetti va preguntar—: Per què l’han detingut?

—Resistència a l’autoritat.

En Brunetti va quedar sense paraules.

—I violència contra un agent de l’ordre públic —va afegir en Vianello.

Al commissario no li costava gaire traduir el vocabulari policial a la realitat.

—Violència? L’Alvise?

—En Fazio no té clar què ha passat. M’ha trucat quan han portat l’Alvise a la Questura. M’ha demanat que hi anés. Amb tu també —va dir en Vianello.

—D’acord. Ara surto. —En Brunetti va tallar la comunicació.

Malgrat la pluja i el fred, en Brunetti va preferir anar-hi caminant: els vaporetti anaven abarrotats i hi feia molta calor amb aquell temps. La idea de l’aire reescalfat i carregat de l’interior de la cabina de passatgers li confirmava l’encert de la seva decisió.

Quan es dirigia cap al Piazzale Roma, va reflexionar en el que en Vianello li havia dit. L’Alvise? L’Alvise feia tant de temps com en Brunetti que formava part del cos, i en tot aquell temps, mentre en Brunetti havia anat pujant de rang, l’Alvise —lent, educat, inepte, irreflexiu, apreciat però generalment considerat un ruc— s’havia mantingut com a simple agent. Fins i tot amb totes les seves qualitats contradictòries, l’Alvise s’havia convertit en una mena de mascota, o es podria arribar a dir en l’estimada mascota, de la majoria de membres de la Questura. No havia disparat mai la seva arma i no havia tingut mai la claredat intuïtiva per saber qui havia comès un crim, però més d’una vegada s’havia posat en perill per ajudar algun company de la feina. Havia perdut cabells, i a les temples els tenia cada vegada més blancs; la cara se li havia envellit, i s’havia engreixat una mica. No parlava mai d’ell mateix, s’interessava pels col·legues, recordava els noms de les seves parelles i fills, era lleial i s’esforçava. I ara l’havien detingut a Treviso a la desfilada de l’orgull gai i, pel que sembla, havia pegat a un altre agent.

En Brunetti va intentar recordar si havia vist mai l’Alvise fora de l’entorn de la Questura o de la seva condició d’agent de policia, i li va resultar impossible. L’Alvise, potser perquè els col·legues no se’l prenien seriosament, no els mostrava totes les seves facetes com a persona. De fet, en Brunetti va deixar de rumiar-hi quan es va adonar que era probable que no reconegués l’Alvise si el veia sense uniforme. Va girar el cap a un costat i es va quedar uns instants mirant l’aparador d’una botiga, intentant recordar com era l’Alvise: l’únic que se li acudia era que tenia la cara rodona, sense bigoti ni barba, els cabells encara castanys, uns ulls que se li aprimaven quan somreia, i la incapacitat, en general, d’estar-se quiet quan estava dret. A part d’això, l’Alvise era com una mena de figura de dibuixos animats en uniforme, amb el barret que sempre semblava una talla massa gran per al seu cap.

Per a si mateix, en Brunetti va mussitar: «És com si no existís», cosa que li va fer preguntar quants dels altres agents del cos tampoc no existien en realitat per a ell, i això el va portar a pensar si és que tots ells havien aconseguit separar la vida personal de la professional. Es va apartar de l’aparador de sabates i va continuar caminant, perquè ja havia calculat l’hora en què arribaria el vaporetto d’en Vianello.

Va intentar recordar incidents en els quals havia estat involucrat el seu company, i en tots l’Alvise havia aconseguit crear confusió: havia anat a fer una detenció en una adreça equivocada, s’havia descuidat un maletí ple de declaracions de testimonis en un autobús. Però també havia desarmat un home que amenaçava la seva dona amb un ganivet de cuina, i una vegada havia evitat una baralla en un restaurant quan un client, aparentment disgustat amb el sopar, havia tirat un plat de pasta al cambrer i havia bolcat la taula on estava assegut. L’Alvise, que era a la taula del costat, va aconseguir calmar-lo, parlar amb ell una estona, suggerir-li que es disculpés amb el cambrer i el va ajudar a col·locar bé la taula.

A més, l’Alvise va explicar al propietari del restaurant que la mare de l’home era a l’hospital i no hi havia esperances que visqués gaire temps; la pasta s’assemblava tant a la que feia ella, que s’havia ensorrat. La disculpa del client va ser sentida i sincera. L’endemà, l’anècdota es va filtrar a la Questura. L’Alvise es va limitar a dir que havia sigut una llàstima malmetre aquella pasta tan bona.

En Brunetti va localitzar en Vianello, amb uns pantalons de pana i una parca gruixuda, esperant-se al capdavant de la filera de taxis, i va apressar el pas cap allà. Quan l’ispettore el va veure, es va inclinar per obrir la porta del darrere del taxi, després va donar la volta al vehicle i hi va pujar per l’altra banda. Abans que el commissario pogués comentar res, en Vianello va dir l’adreça de la Questura de Treviso al taxista i després es va reclinar al seient.

—Així, què? —va preguntar en Brunetti.

En Vianello va allargar el braç per tancar el plafó de vidre que els separava del taxista. Després es va girar cap a en Brunetti i, en veu baixa, va dir:

—La desfilada ha transcorregut amb normalitat: unes dues-centes persones amb pancartes i proclamant consignes. En Fazio ha dit que hi havia molt bon rotllo, fins i tot amb aquesta pluja.

—On començava la manifestació? —va preguntar en Brunetti.

—Al davant del COIN. Tenien permís per passar per la Via Lazzari. Se suposava que hi hauria proclames i potser alguns discursos, però no havien previst la pluja, o sigui que la cosa ha quedat una mica confusa i ja eren les onze tocades quan han sortit d’allà.

—I? —va preguntar en Brunetti. No trobava gens estrany el fet d’anar amb retard quan reuneixes dues-centes persones.

—Doncs que llavors és quan algunes persones alienes a la manifestació han començat a fer merder —va continuar en Vianello.

—Què? —va exclamar en Brunetti. Amb aquella pluja? Un dissabte al matí?

—En Fazio era allà. M’ha dit que eren uns vint. El de sempre: homes grassos amb textos bíblics impresos en cartells. Cap dona. Els han començat a insultar, a dir-los que estaven condemnats.

—Semblen tan sonats com els antiavortament.

—I no t’oblidis dels antivacunes —va afegir en Vianello.

En Brunetti va assentir amb un sospir, recordant una manifestació particularment desagradable que havien fet davant de l’hospital.

—Què ha passat?

—En Fazio tenia ordres de seguir la desfilada. En uniforme. I es veu que un dels esvalotadors… —En Vianello va fer una pausa per considerar aquella paraula, va bellugar el cap i va continuar— s’ha acostat corrents als manifestants amb el cartell col·locat de manera horitzontal i ha xocat amb tota la intenció contra ells. Tres o quatre han caigut a terra.

—S’han fet mal?

—No gaire. Més que res ha sigut l’ensurt.

—Què més ha passat?

—En Fazio m’ha dit que el paio ha començat a agitar el cartell, espantant la gent, o sigui que ell ha corregut cap allà, però abans d’arribar-hi es veu que un dels manifestants li ha agafat el cartell i l’ha estavellat un parell de vegades contra el terra. L’ha deixat esmicolat.

—I què ha fet l’altre home?

—Segons en Fazio, ha començat a escridassar el paio que li ha pres el cartell, dient-li les coses de sempre: «mariques de merda», «sou uns pecadors». Però llavors resulta que en Fazio ha rebut una trucada per ràdio del tinent, i quan ha acabat, ha mirat al seu voltant i ha vist que un dels seus homes estava emmanillant el paio que havia esclafat el cartell.

—I ara em diràs que era l’Alvise? —va preguntar en Brunetti, incapaç de dissimular la sorpresa.

En Vianello va assentir.

—Algú ha vist el que ha passat?

—En Fazio ha pres nota del nom i l’adreça d’unes quantes persones que eren allà a prop, però ja saps com va això, resulta que ningú no ha vist res.

En Brunetti sabia com anava, això. Excepte que ho haguessin gravat amb el mòbil i en poguessin presumir, poca gent estava disposada a dir que havia presenciat un delicte, perquè ningú no volia quedar atrapat a les lentes urpes del sistema de justícia.

El cotxe va alentir la marxa i en Brunetti va mirar per la finestra. Eren davant de la Questura de Treviso.

En Vianello va pagar i va baixar del taxi; en Brunetti el va seguir i, tal com havia fet la primera vegada que hi havia anat, es va quedar bocabadat mirant l’edifici intentant comptar quants pisos tenia. Com sempre, va fracassar, derrotat per l’arquitecte, que l’havia dissenyat amb diverses finestres horitzontals a cada planta. Al final, es va donar per vençut i va seguir en Vianello cap a l’interior. Mentre l’ispettore el guiava pels passadissos, ningú no els va preguntar qui eren ni què hi feien allà. En Brunetti no tenia ni idea de si era per falta de seguretat o si és que tots dos feien cara de policies i, per tant, no els feien cas. O potser, tal com li havien dit molts delinqüents, tant era on anessis: si feies cara de saber on anaves, ningú no et deia res. Va seguir en Vianello a l’ascensor, va sortir darrere d’ell a la segona planta i no se’n va desenganxar girant a dreta i esquerra fins que van arribar davant d’un despatx amb el nom de «Danieli» a la porta.

En Vianello va trucar, una veu masculina va dir alguna cosa, i tot seguit hi van entrar. Un home baixet i gras seia darrere d’una taula. Tenia una mata de cabells negres tallats molt curts. Duia un trajo gris amb una camisa blanca i una corbata de ratlles vermelles i blaves. Va alçar el cap i es va aixecar: els seus ulls eren d’un blau molt pàl·lid i amb els angles externs lleument inclinats amunt.

—Ah, senyors, m’alegro que hagin pogut venir. Ja m’han dit que els havien trucat. —Es va girar cap a en Brunetti, ensumant d’alguna manera que ell era de rang superior, i va dir—: Danieli.

En Brunetti va anunciar els seus noms i el rang d’en Vianello. En comptes d’oferir-los la mà, en Danieli va assenyalar les cadires que hi havia davant de la taula i va esperar que s’acomodessin abans de tornar a seure ell.

A en Brunetti li sonava el nom d’aquell home, però tot i furgar per la memòria, no recordava de què.

—Han vingut pel seu home —va dir en Danieli en forma d’afirmació, no de pregunta, adreçada a qualsevol dels dos.

—Sí —va contestar en Brunetti—. L’Alvise. —Després, invocant el nom de pila, va afegir—: Dario.

A sobre la taula, en Danieli hi tenia una carpeta oberta; hi va fer una ullada abans de preguntar:

—Quant de temps fa que és a la policia de Venècia?

En Brunetti es va girar cap a en Vianello, que va respondre:

—Dècades.

—I com el definirien? —va preguntar en Danieli, utilitzant el plural perquè pogués contestar qualsevol dels dos.

—És de fiar, honest, i sap tractar amb la gent —va dir en Brunetti.

En Danieli va mirar en Vianello, que va dir:

—És un dels homes més populars del cos, no ha tingut mai cap problema disciplinari, i més d’una vegada ha aconseguit calmar algunes possibles situacions violentes.

En Brunetti va assentir.

—La seva homosexualitat ha causat mai cap dificultat?

Atònit, en Brunetti es va reclinar a la cadira, gairebé com si la paraula li hagués clavat una empenta. Va entrellaçar les mans i va observar el mapa de Treviso que hi havia a la paret del fons. L’Alvise? Al final va dir:

—No, que jo sàpiga no. —Això era absolutament veritat. Llavors, amb l’esperança de desviar el curs de la conversa del tema on l’altre home intentava dirigir-la, va afegir—: M’agrada pensar que aquells temps ja han passat.

—Quins temps? —va preguntar en Danieli, educat.

—Els temps que tots hem viscut —va contestar en Brunetti—, quan els nostres amics homosexuals havien de mentir i fingir, i alguns fins i tot es casaven i formaven família per dissimular. —Va arronsar les espatlles, va mirar en Vianello i de nou l’altre home, i va afegir—: Per què?

—Per mantenir la feina, sobretot, m’imagino —va respondre en Danieli—. I el que abans anomenàvem la respectabilitat.

En Vianello el va interrompre per dir:

—Perdoni, signore, em podria dir per què ho ha preguntat, això?

En Danieli va tancar la carpeta —la qual en Brunetti es va fixar que només contenia un full— i va respondre:

—He sentit històries contradictòries sobre el que ha passat. Algú que era allà diu que el seu agent ha oposat resistència al meu agent mentre li posava les manilles. —Abans que en Vianello pogués replicar, en Danieli va continuar—: I una altra persona diu que el meu agent, de manera deliberada i innecessària, ha tractat amb duresa el seu agent.

—I què en diu l’agent Alvise? —va preguntar en Brunetti.

En Danieli va donar un copet a la carpeta amb el dit índex.

—Fins ara, no ha tingut l’oportunitat de dir res a ningú.

—Això vol dir que està tancat en una cel·la esperant que arribem nosaltres per treure’l? —va preguntar en Brunetti.

En Danieli, tal com en Brunetti havia previst, va somriure amb la qüestió.

—Sí, més o menys. L’han tancat a la cel·la quan l’han dut aquí. I un dels homes de l’equip l’ha reconegut com a agent de la policia de Venècia.

—Ja —va dir en Brunetti.

—Per això he demanat a en Fazio que truqués a algú del cos de Venècia que conegués i fos de confiança per dir-li que teníem un dels seus homes aquí i que voldríem que vingués per ajudar-nos a resoldre aquest embolic.

—Resoldre’l entre amics? —va preguntar en Brunetti.

—Per descomptat —va respondre en Danieli sense dubtar—. L’últim que necessitem és el Gazzettino esbombant històries de brutalitat policial. —Va mirar en algun punt més enllà d’ells dos, com si hi hagués la imatge de la portada del Gazzettino projectada a la paret del seu darrere—. Qualsevol diria que això és el Bronx, amb l’enrenou que fan cada vegada que algú diu que ha resultat ferit mentre el retenien.

A en Brunetti no li va passar per alt l’ús del terme «retenir» en comptes de «detenir».

—Això passa a vegades, oi? —va preguntar en Vianello.

—Poques —va respondre en Danieli amb veu monòtona. Els va mirar ara l’un ara l’altre i va afegir—: S’ha de reconèixer. Crec que hi estaran d’acord.

En Brunetti va assentir i en Vianello va dir:

—Sí, probablement perquè Venècia és una ciutat tan petita que tothom es coneix, i per tant és possible que ens trobem detenint el cosí d’algun conegut o el professor de matemàtiques del nostre fill. —A en Brunetti li va agradar que en Vianello fes servir la paraula «detenir».

—Sí, tenen fama de violents, els professors de matemàtiques —va dir en Brunetti, per posar-hi un toc d’humor.

En Danieli va fer una rialleta i va dir:

—Així, intentem arreglar això com a col·legues?

En Brunetti, en veure que els «amics» havien sigut degradats a «col·legues», va fer una pausa abans de preguntar:

—Podem parlar amb l’Alvise, abans?

En Danieli no va dissimular la sorpresa, però va contestar amb calma.

—Oi tant. Ara aviso perquè el facin pujar. —Va agafar el telèfon de l’escriptori i va prémer dos números. Mentre esperava que responguessin, va fer un gest amb la mà abastant tota l’estança i va dir—: Poden parlar-hi aquí mateix.

Abans que poguessin protestar per la seva generositat, l’home va alçar una mà i va parlar al telèfon:

—Gianluca, pots fer venir al meu despatx l’home que han retingut aquest matí? És en una de les sales de retenció de la planta baixa. Hi ha dos homes aquí que volen parlar amb ell. —Va fer una pausa i llavors va afegir—: Sí, a la marxa de protesta. —L’altre home va dir alguna cosa; en Danieli li va donar les gràcies i va penjar. Va alçar la vista i va dir—: No trigarà gaire.

En Brunetti sabia que en aquell moment tots tres havien d’entaular una conversa sobre esports o qualsevol tema dels que els homes utilitzen per emplenar el temps. Però a tots els va faltar voluntat o simplement no tenien res a dir-se.

Van transcórrer quatre minuts, que són una eternitat quan estàs esperant que passi alguna cosa.

Llavors es va sentir un truc sec a la porta. En Danieli va dir Avanti, i la porta es va obrir.

Va entrar un policia uniformat i va fer una lleu salutació a en Danieli, es va apartar a un costat i va deixar passar l’home que hi havia darrere seu.

L’Alvise, amb les mans als costats, va fer uns quants passos cap a l’interior de l’estança. Quan va veure en Vianello li va desaparèixer una mica la tensió de la cara, però li va tornar de cop quan va veure que anava acompanyat d’en Brunetti. Va ajuntar els peus i va fer una salutació en la direcció d’en Brunetti, però no va dir res.

Era l’Alvise, el bon jan de l’Alvise, vestit amb texans, un jersei gruixut de color blau marí amb cremallera i un paravent també blau marí, del tipus que se sol portar en una barca o en un dia plujós.

Sense uniforme, semblava menys l’Alvise que ells coneixien; se’l veia més petit, d’alguna manera, però més al descobert. I el que desentonava de veritat era el morat que tenia a la galta esquerra i la bena ensangonada del front, que li tapava bona part, però no del tot, del que semblava una rascada, com si li haguessin arrossegat la cara per una superfície rugosa.

De manera inconscient, en Brunetti es va aixecar i va acostar una altra cadira cap on eren ells.

—Seu, Alvise —va dir.

Potser sense saber com s’havia de comportar en companyia d’homes que el superaven en rang, l’Alvise no va fer res més que saludar i quedar-se dret i en posició de ferms.

En Vianello va canviar al veneziano i va dir:

—Déu meu, Alvise, què t’ha passat?

Encara ferms, amb els dits aparentment clavats al front en senyal de salutació, l’Alvise va aprofitar l’oportunitat per respondre en dialecte i va dir:

—He caigut per les escales.





Capítol 2


Interpretant-ho com un senyal, en Danieli va donar un copet a la carpeta de sobre la taula i es va posar dret. Es va adreçar a en Brunetti:

—El deixo parlar tranquil·lament amb el seu agent, commissario. Quan acabin, seré al primer despatx a l’esquerra. —I deixant la carpeta a la taula, en Danieli va sortir de l’estança.

L’Alvise, encara dret i quiet com una estàtua, es va apartar la mà del front i la va abaixar.

En Vianello es va aixecar i va acostar la tercera cadira a l’Alvise.

—Seu, Dario, i explica’ns què ha passat.

Mentre l’observaven, l’Alvise es va desencarcarar a poc a poc i es va atansar a la cadira. Va posar la mà al respatller, hi va donar la volta i va seure. Va mirar en Vianello i després en Brunetti, i llavors va tancar els ulls, com si tingués por que tot d’una el comencessin a escridassar.

Al final, l’agent es va girar cap a en Brunetti i va dir:

—La veritat és que no he caigut per les escales, commissario. —Va serrar els llavis després de dir això, com si en part es resistís a continuar.

Els dos superiors van esperar en silenci, i al final l’Alvise va seguir:

—No vull causar problemes a la gent d’aquí.

—Oblida’t del que vols, Alvise —va dir en Brunetti sense alterar el to de veu—, i digue’ns què ha passat.

L’Alvise va alçar un moment les espatlles, tot seguit va semblar que es desinflava i les va deixar caure.

—Tant és què ha passat, commissario. A més, era només un d’ells.

—Qui? —va preguntar en Vianello.

—En Petri —va contestar l’Alvise—. El conec de fa temps.

En Vianello va assentir, com si ell també el conegués.

—Abans treballava a la ciutat —va explicar l’Alvise, òbviament referint-se a Venècia—, però fa dos o tres anys que el van traslladar a Treviso.

—Hi havies treballat mai, amb ell? —va preguntar en Brunetti.

—Unes quantes vegades, senyor —va respondre l’Alvise, incapaç de dissimular la reticència a parlar més.

—I no t’ha reconegut? —va preguntar en Brunetti, deixant clar que no era una pregunta sinó que li demanava una explicació.

L’Alvise es va posar les mans, amb els palmells de cap per avall, sota les cuixes, com si tingués por que el traïssin amb un gest, i va dir:

—Ha decidit no reconeixe’m, senyor, o sigui que em sembla que jo tampoc el vull reconèixer a ell.

—I no causar-li problemes? —el va interrompre en Vianello.

—I no causar problemes a ningú —va afegir l’Alvise.

—Podries explicar-nos més coses, Alvise? —va preguntar en Brunetti.

L’agent ja tenia la mà a mig camí del front quan es va adonar que estaven asseguts i que en Brunetti li estava fent una petició, no donant-li una ordre. Per tant, va canviar la trajectòria i es va passar els dits pels cabells abans de deixar caure la mà sobre el reposabraços de la cadira.

—Ell… —va començar l’Alvise, però no va trobar la paraula—. Humm… Alguns companys han tingut problemes amb ell.

—I tu no n’hi havies tingut mai? —va preguntar en Vianello.

—Fins avui, no —va respondre l’Alvise, que va mirar en Vianello i després va acotar el cap com si l’hagués enxampat dient una mentida—. Bé, almenys físicament.

En Brunetti va trigar uns instants a captar-ho, i tot seguit va preguntar:

—Així, hi has tingut altres enganxades, amb ell?

El commissario es va adonar que allò havia posat l’Alvise en un dilema: dir que sí podia portar-li problemes, i dir que no podria ser una falsedat.

—Alguna enganxada verbal?

La cara de l’Alvise es va contreure mentre desxifrava el significat de la pregunta d’en Brunetti. Llavors va dir:

—Es refereix a si alguna vegada m’ha dit coses?

—Sí —va respondre en Brunetti, reprimint-se l’impuls de felicitar l’Alvise per haver entès la pregunta.

—Ell és així, senyor —va mussitar l’Alvise amb un fil de veu, gairebé com si estigués defensant en Petri o, més aviat, eludint la qüestió. En Brunetti trobava interessant aquesta reticència de l’agent.

—Què se suposa que vol dir, això? —el va tornar a interrompre en Vianello.

—Bé, que ell diu coses a la gent. I sobre la gent.

—Per exemple? —va preguntar en Vianello, encara enfadat.

L’Alvise va dirigir l’atenció als punys del seu jersei i amb molta cura en va doblegar un i després l’altre. De sobte va alçar el cap i es va trobar amb els ulls d’en Vianello.

—Coneixen en Biozzi, oi?

En Vianello i en Brunetti van intercanviar una mirada fugaç. Qui no el coneixia, en Biozzi, al cos de policia? I qui no sabia allò de la seva dona, assassinada per l’amant amb qui havia començat a sortir sis anys després de divorciar-se d’en Biozzi?

Els dos homes van quedar en silenci, esperant que l’Alvise s’expliqués.

—Era a la sala de la brigada quan ell va tornar a la feina.

Reprimint-se l’impuls d’aixecar-se i sacsejar l’Alvise perquè s’espavilés, en Brunetti va dir:

—No estic segur de qui era qui, Alvise. —Va mirar en Vianello, com per comprovar si ell també estava confós. En Vianello va assentir donant-li la raó.

—En Petri era a la sala de la brigada —va aclarir l’Alvise—. I en Biozzi va entrar. —Va mirar al seu voltant; els dos interlocutors van assentir, ara ho havien entès—. D’això deu fer uns tres anys. En Petri estava parlant amb algú, ara no recordo amb qui. —L’Alvise va alçar les mans com per indicar que tant era i va continuar—. Devia haver vist en Biozzi entrant a la sala, perquè llavors va alçar la veu i va dir més o menys: «En qualsevol cas, és més definitiu que divorciar-se».

L’Alvise va fer una pausa acompanyada d’una expressió de disgust a la cara, cosa que va fer que en Brunetti es penedís d’haver-se mostrat impacient.

—Què va passar? —va preguntar el commissario.

L’Alvise no va respondre.

—Digues —va insistir en Vianello.

Superant la reticència a parlar, l’Alvise va contestar:

—Jo estava llegint el diari. Em vaig aixecar amb el diari plegat a les mans, vaig anar fins a la taula d’en Petri i el vaig llançar amb un cop sec davant seu. Després vaig agafar en Renato per les espatlles i li vaig dir que m’alegrava que hagués tornat a la feina.

Cap dels tres homes no va dir res durant una bona estona, fins que al final en Brunetti va tornar al tema més important i va preguntar:

—Així, quan t’han dut aquí, només en Petri sabia el que havia passat realment?

L’Alvise el va mirar sorprès i va assentir.

—Sí, commissario, i l’únic que jo volia era marxar d’allà abans que ningú s’assabentés que soc policia. —Va arronsar les espatlles i va afegir—: No volia fer merder, i per descomptat no volia molestar-lo ni a vostè ni a l’ispettore, senyor.

—Ara per ara, l’únic que em molesta és que t’han agredit a la manifestació.

—Només ha sigut un d’ells, senyor. He sentit algú altre dient-li que parés.

—Estàs segur que era en Petri? —va preguntar en Vianello.

L’Alvise va fer el que en una altra persona s’hauria considerat una pausa de consideració, i després va dir, amb un desgrat evident:

—No, ispettore. Eren darrere meu. —I amb cara de curiositat va afegir—: Té gaire importància, això?

—Segurament no —va respondre en Vianello—. Si t’hem de treure d’aquí —va començar, i llavors va frenar i va pronunciar cada paraula a poc a poc i amb cura—, s’ha d’actuar com si no hagués passat.

L’Alvise va trigar un moment a captar-ho, i llavors va dir:

—És la millor opció, oi?

Després de considerar-ho uns instants, en Brunetti va dir:

—Per a tots plegats, és probable que sí.

—I això? —va preguntar l’Alvise, assenyalant l’embenatge i ignorant el morat que ell mateix no es podia veure—. Com ho explicarem?

La resposta d’en Vianello tenia la suavitat d’una impaciència reprimida.

—Tu mateix ho has dit, Alvise. Has caigut per les escales. —Després, per evitar que l’Alvise puntualitzés que al lloc de la manifestació no hi havia escales, va afegir—: Quan has arribat a la Questura.

En Brunetti i en Vianello van observar l’Alvise digerint la frase.

—Esclar, senyor. Ara me’n recordo. —El seu somriure demostrava que al final ho havia entès.

En Brunetti es va aixecar i va fer un parell de passos cap a la porta, es va aturar i els va mirar a tots dos.

—Estem d’acord en això, agent Alvise?

—Oh, sí, senyor —va contestar—. Només he de dir una mentida i es convertirà en la veritat —va dir. Era ironia?, es va preguntar en Brunetti. O sarcasme? O potser l’Alvise estava sent ell mateix i deia una veritat esbiaixada? En Brunetti es va esperar uns instants per donar temps a l’Alvise d’explicar-se, però l’agent li va somriure i va assentir, de manera que en Brunetti va suposar que estaven tots d’acord.

Va obrir la porta i va anar a trucar al primer despatx a mà esquerra. En Danieli va sortir dient:

—Caram, que ràpid.

—L’Alvise ens ha explicat el que ha passat —va dir en Brunetti, com si res—. Ara s’ha recordat que estava tan alterat quan l’han dut aquí que ha ensopegat i ha caigut per les escales.

En Danieli va fer un gran somriure.

—Això és exactament el que jo suposava que havia passat, commissario. M’alegro de saber que ara ho ha corroborat l’agent…

—Alvise —el va ajudar en Brunetti.

—Exacte —va dir en Danieli—. Doncs ja podem omplir la paperassa perquè puguin marxar cap a Venècia. —La manera com va dir això deixava clar que s’havia tret un pes de sobre per haver resolt l’assumpte.

—Jo m’alegro que estigui satisfet amb el resultat —va comentar en Brunetti.

Amb la mà al pom de la porta, en Danieli es va girar i va dir:

—No passa gaire sovint que les coses es puguin resoldre d’una forma tan fàcil, commissario. —Després, sense pretendre fer una pregunta trivial, va afegir—: Li ha dit qui li ha pegat?

En comptes de respondre, en Brunetti va replicar amb una pregunta:

—Per què ho vol saber?

—Perquè no suporto els pinxos.

En Brunetti, que era del mateix parer, va assentir i va dir:

—Crec que és ell qui ha de decidir si ens diu qui ha sigut, no pas jo.

En Danieli va assentir.

—Jo faria el mateix si fos al seu lloc, commissario. —I tot seguit li va oferir la mà a en Brunetti—. Filippo.

—Guido —va dir en Brunetti, somrient mentre li feia una encaixada.





Capítol 3


En Danieli els va proporcionar un cotxe i un xofer per tornar cap a Venècia; en Brunetti, recordant que era dissabte i se suposava que no havien de treballar, no va rebutjar l’oferiment. Abans de marxar, van tornar els objectes personals a l’Alvise; el primer que va fer ell sortint de la Questura va ser caminar uns quants passos a la piazza per fer una trucada. En Brunetti va presenciar el moment en què la persona de l’altra banda de la línia contestava: la cara de l’Alvise es va il·luminar i es va girar, de manera que ara en Brunetti només li veia l’esquena. El commissario es va alegrar de veure que semblava una esquena feliç.

En Brunetti, en Vianello i en Danieli s’esperaven davant de les vuit torres taronges de la Questura. En Brunetti, com cada vegada que havia estat allà, es va meravellar de les dimensions dels edificis. Temps enrere, Venècia havia tingut un imperi per governar —malgrat que els seus dirigents eren prou astuts per no anomenar-lo així—, i ara només tenia un palazzo deteriorat i uns quants blocs moderns per albergar el cos policial. Treviso, que no havia sigut mai una gran potència, tenia vuit torres de múltiples pisos que s’assemblaven molt a uns armaris arxivadors amb ranures de respiració.

Va arribar el cotxe, i en Brunetti es va alegrar que no fos un vehicle policial blau clar, sinó el tipus de sedan blau que solien utilitzar els polítics. Va donar les gràcies a en Danieli i, un cop a dins del cotxe, va tancar el plafó de vidre que els separava del xofer. Se sentia el lleu brunzit del motor. Era un cotxe elèctric?

Asseguts al darrere, van tenir tràfecs per cordar-se el cinturó; l’Alvise més que els altres. Quan van estar a punt, el xofer va sortir de la piazza de les torres en direcció a Venècia. L’Alvise es va tombar lleument cap a en Brunetti i va dir, en to formal:

—Gràcies per venir-me a buscar, commissario. —I girant-se cap a en Vianello va afegir—: I a vostè també, Lorenzo. —Després, a tots dos—: Em sap greu haver-los espatllat el dissabte.

—Crec que la pluja ja se n’ha encarregat, d’això, Alvise —va contestar en Brunetti.

Ara era el moment de fer-ho, en Brunetti ho sabia. Si no ho preguntava ara…

Però abans de poder pensar com formular la pregunta, l’Alvise es va escurar la gola i va fer:

—Mmm… —unes quantes vegades, i al final va dir—: Era al meu company, a qui he trucat ara.

Ni en Brunetti ni en Vianello van dir res.

—És fuster —va continuar l’Alvise—. M’ha estat trucant. Estava amoïnat.

—És normal —va dir en Brunetti.

L’Alvise es va posar els palmells a sobre les cuixes i va alçar i abaixar els dits unes quantes vegades abans d’afegir:

—És la primera vegada que ho dic en veu alta.

—El què? —va preguntar en Vianello.

—«El meu company».

—I com et sona?

—Una mica estrany —va dir l’Alvise, però ràpidament va afegir—: però agradable. M’agrada com sona. M’agrada dir-ho.

—Si és el teu company, així és com ha de ser —va confirmar en Brunetti.

—Per què no ho tornes a provar dient el seu nom? —va suggerir en Vianello, clavant un cop de colze a les costelles de l’Alvise—. Potser encara sona millor.

—És una broma? —va preguntar l’Alvise, nerviós.

—És massa important per fer-ne broma, Dario.

L’Alvise va assentir unes quantes vegades amb el cap i va dir:

—Era en Cristiano. El meu company.

Amb molta naturalitat, en Brunetti va preguntar:

—Quant de temps fa que el coneixes?

—Sis anys.

El commissario va quedar parat. Sis anys, i a la Questura tothom es pensava que l’Alvise vivia al Lido amb la seva mare vídua.

—Va venir a casa una vegada que la mare volia fer arreglar les portes d’un armari de noguera que fa molt de temps que és de la família —va explicar l’Alvise—. Li va dir que vindria amb la furgoneta a buscar-lo perquè tenia una esquerda molt gran al plafó posterior i que se l’havia d’endur al taller.

A en Brunetti el va sorprendre la facilitat amb què l’Alvise explicava aquella història. Sempre que feia un resum dels seus informes, verbal o escrit, no hi havia cap cronologia, ni cap descripció de ningú, ni cap registre del que havien dit. L’Alvise sovint donava versions contradictòries.

I en canvi ara, allà el tenien, parlant del tipus de fusta, de les portes i del motiu pel qual l’armari s’havia d’arreglar al taller del seu company. Era possible que el fet de parlar d’una persona que estimava convertís el relat en una història més important i més fàcil de recordar?

El cotxe es va desviar una mica cap a l’esquerra. El moviment va agafar l’Alvise per sorpresa. Llavors es va posar una mà a la boca, com per aturar aquell torrent de paraules del qual fins ara no havia sigut conscient.

—Perdonin —va dir, mirant els seus dos superiors i després la nuca del xofer, com si estigués preocupat per si l’havia sentit.

En Brunetti es va preguntar si algun dels altres agents sabia aquesta història de l’Alvise, i de seguida es va adonar que no hi havia manera d’esbrinar-ho. A més, havia d’admetre que tampoc tenia cap importància.

L’Alvise era feliç, això era el més important.

De sobte, l’Alvise va etzibar:

—Els dissabtes ha de cuidar els fills de la seva germana. —Va deixar passar una estona abans d’afegir—: Per això no ha pogut venir.

Els tres homes van estar en silenci la resta del trajecte fins al Piazzale Roma. El xofer es va aturar just darrere d’un bus que marxava de la parada. En Vianello va obrir la porta i tots tres van baixar.

Es van quedar a la vorera formant un triangle.

—Aquí s’ha acabat la història, commissario? —va preguntar l’Alvise a en Brunetti.

—Diria que sí. Crec que podem confiar en en Danieli. Al capdavall, has ensopegat i has caigut.

En Vianello va assentir.

—I si algú pregunta què hi feia allà, signore? —va preguntar l’Alvise a en Brunetti en veu baixa.

En Brunetti va estar a punt de dir que podria adduir sense cap problema que havia intentat ajudar els seus col·legues de Treviso quan la cosa s’havia posat violenta, però havia descobert una nova faceta de l’Alvise i li agradava, així que va contestar:

—Això ho has de decidir tu mateix, Alvise.

L’agent va assentir amb un posat molt rígid, amb l’esquena tan recta que per assentir amb el cap havia de moure tot el cos endavant i endarrere, com si reflexionés amb tot el cos i no només amb el cervell.

Al cap d’uns instants, l’Alvise va arronsar les espatlles i va sospirar fondo.

—Crec que diré la veritat, commissario —va dir. De nou, va fer aquell moviment estrany amb el cos—. Era allà perquè penso que tothom té dret a estimar la persona que estima. —Va fer una pausa i va mirar en Brunetti, que era força més alt que ell—. És tan simple com això, oi?

—Tant de bo —va contestar en Brunetti.

Llavors, en Vianello va dir:

—Jo agafo la barca. Vens, Dario?

—Gràcies, Lorenzo, però avui em toca fer el sopar, i vull anar a comprar abans de tornar a casa. —L’Alvise va fer una rialleta i va afegir—: No comptava que tornaria tan tard.

—Bé, doncs —va dir en Brunetti—. Fins dilluns.

Va fer una llambregada a la mà de l’Alvise per veure si es movia amb el seu habitual i nerviós desig de fer una salutació al seu superior, però en comptes d’això l’agent va fer un pas enrere, apartant-se de tots dos, i es va posar la mà al cor.

—Em sento tan lleuger… Com quan era petit i sortia de confessar-me, sabent que havia estat perdonat.

—Excepte que aquesta vegada no hi ha res a perdonar —va comentar en Brunetti.

L’Alvise va abaixar la mà, els va fer el somriure més radiant que li havien vist mai a la cara, es va girar ràpidament i va començar a baixar les escales cap a l’imbarcadero del número u en direcció al Lido.





Capítol 4


El sol havia tornat a Venècia amb ells, de manera que en Brunetti va decidir anar cap a casa a peu i així aprofitar el que quedava d’un dia que ara era ben agradable. Tenia diverses opcions: l’únic que havia de fer era decidir quina església volia veure. Si agafava el pont de Tolentini, passaria pel Frari, i si tombava a la dreta passaria per San Pantalon i de seguida seria a casa.

Va decantar-se per la segona opció, perquè no feia gaire ja havia estat al Frari per assistir a un enterrament tan trist i avorrit que ni tan sols l’Assumpció de Ticià li havia ofert consol. És més, havia tingut la clara impressió que l’èxtasi de la Verge era el resultat de la seva alegria pel fet d’haver entrat a la via directa de l’Assumpció. Quan i per què la litúrgia s’havia tornat tan insípida i mediocre? Els capellans cada vegada mostraven menys familiaritat amb el difunt; els familiars que parlaven a la congregació pronunciaven una llista de tòpics, com si tampoc coneguessin la persona finada. I la música era prou lletja per haver-li fet venir ganes de marxar almenys de dues esglésies. Això a la ciutat de Gabrieli, Vivaldi, Marcello, on ara la congregació s’havia de conformar amb el so gravat d’una guitarra tocant una mena de música contemporània que no aconseguia despertar l’interès, i encara menys inspirar els afligits a acomiadar els difunts i cantar pel seu repòs etern. L’única emoció que la música causava als fidels —almenys pel que podia jutjar en Brunetti les escasses vegades que assistia a una missa— era un sentiment de vergonya que els feia remoure els peus amb incomoditat.

A vegades es preguntava si ell era l’única persona que veia l’abisme entre l’aclaparadora bellesa visual de les esglésies i el seu horror auditiu. Almenys davant d’un quadre lleig podia tancar els ulls, però amb una música dolenta no podia pas tancar les orelles.

Guiat per un impuls, va trencar a l’esquerra i es va encaminar cap a San Giacomo dell’Orio, on no havia estat des de feia mesos. L’interior per sort no tenia pintures famoses —sempre que no es considerés famosa una mostra dispersa de Palma el Jove—, i per tant representava un canvi respecte a les esglésies que contenien una o dues obres mestres i la resta només es veien com a «productes de joventut de l’artista» o «atribuïdes a…». En aquestes esglésies, en Brunetti sovint havia vist grups de gent que s’aturava per admirar les pintures bones, mentre que les altres, a vegades d’una bellesa igual o superior, abocaven el seu encant a l’aire del desert. Un cop a dins, en Brunetti va avançar lentament d’una pintura a una altra, desconcertat pel costum col·lectiu de les persones representades en l’art religiós de prostrar-se a terra, i també confós per la quantitat desmesurada de braços nus i musculosos que després aquests personatges alçaven cap al cel.

Quan va sortir al petit campo de davant de l’església, en Brunetti va consultar el rellotge i va veure que gairebé eren les quatre. El dissabte s’havia evaporat, i ja només li quedaven les sobralles del dia i la llum que es dissolia ràpidament. Es va treure el telèfon de la butxaca i va marcar el número de la Paola. Quan va contestar, en Brunetti va dir:

—Soc al Campo San Giacomo dell’Orio.

Abans que pogués continuar, la Paola va preguntar distreta:

—Com ha anat el dia? —Calmada, curiosa, sense preguntar on havia estat bona part de la jornada.

—Ha sigut interessant —va contestar—. He hagut d’anar a Treviso a treure l’Alvise d’un problema.

—L’Alvise? Com és que s’ha ficat en problemes? —va preguntar, i abans que ell respongués, va afegir—: A veure, puc imaginar-me l’Alvise provocant algun embolic o fent alguna estupidesa, però no pas causant problemes.

—És gai —va dir en Brunetti.

La Paola no va contestar. A la Questura, això seria la primícia de l’any, però la Paola no va dir res.

—M’has sentit? —va preguntar ell.

—Sí. Però has dit que havia tingut problemes. Què ha passat?

—Algú l’ha estomacat quan participava en la desfilada de l’orgull gai a Treviso, i la policia l’ha detingut.

—I la persona que l’ha estomacat?

—No ho sé.

—M’imagino que era un home de mitjana edat amb una creu penjada al coll —va dir la Paola amb un desdeny evident.

—Més o menys. És probable.

—I has hagut d’anar a Treviso?

—Sí. Amb en Lorenzo.

—L’Alvise ha tornat amb vosaltres?

—Sí.

Després d’uns instants de pausa, la Paola va dir:

—Has fet bé.

A en Brunetti aquest comentari li va arribar al cor. Era conscient que després de tants anys, de tantes dècades junts, ell encara valorava l’aprovació de la Paola per sobre de moltes altres coses, i sens dubte per sobre de l’aprovació de qualsevol altra persona.

—Ha parlat una mica.

—D’ell mateix? —va preguntar la Paola.

—Sí, sobre el seu company. En Cristiano. És fuster.

—En Lorenzo i tu heu hagut de posar-vos molt durs perquè parlés? —va inquirir.

—Em vas prometre que no diries mai res del que jo et comentés sobre la nostra manera de treballar, oi? —va dir en Brunetti amb la seva veu severa de policia.

—Per què no vens a casa i m’ho expliques?

Al cap de mitja hora havia arribat a casa, s’havia pres un cafè i s’havia canviat per posar-se uns pantalons de llana marrons i un jersei beix gruixut, la roba que l’havia ajudat a sobreviure a l’hivern anterior en un edifici que tenia més de cinc-cents anys d’antiguitat. Després va seure al sofà de la sala d’estar, amb la Paola a la butaca del davant, a punt per escoltar-lo.

—No ho havies pensat mai, això? —va preguntar la Paola quan li va semblar que havia acabat el relat.

—El què?

—Que podia ser gai?

—L’Alvise? —va preguntar, i va tornar a repetir el nom, com si això fos suficient per demostrar a qualsevol que el sentís la impossibilitat de la idea.

—No està casat, deu tenir vora cinquanta anys, se suposava que vivia amb la seva mare en una casa al Lido —va començar la Paola—, i a ningú no se li ha acudit mai que podria ser gai?

—És que ningú no ho ha suggerit mai com una possibilitat —va insistir en Brunetti—. O almenys jo no ho he sentit dir a ningú.

—Homes —va dir la Paola, en un to que els descartava tots.

—Què vols dir amb «homes»?

—Doncs que cap de vosaltres s’ha interessat prou en ell com a persona per fixar-se en aquests detalls i reflexionar-hi.

—Això és absurd —va replicar en Brunetti—. Ningú no ho hauria pensat.

Fos el que fos el que la Paola volgués contestar, va quedar interromput pel soroll d’una clau al pany de la porta. Al cap d’un moment, va aparèixer la Chiara al llindar i va entrar per fer-los un petó a tots dos.

—Chiara —va dir la Paola—, puc fer-te una pregunta?

Tal com es podia esperar, la Chiara es va girar, va somriure i va dir:

—Em pots demanar una resposta?

La Paola va ignorar el comentari i va continuar.

—Què en pensaries d’un home solter que viu amb la seva mare al Lido?

La Chiara va deixar de somriure.

—És una pregunta capciosa?

—No.

—Quants anys té? —va preguntar la Chiara.

—Diria que cinquanta-i-pocs —va contestar en Brunetti.

—S’ha casat mai? —va preguntar la Chiara, talment com un fiscal d’una pel·lícula de sèrie B.

—No —va respondre la Paola.

—Doncs és gai —va dir la Chiara, que tot seguit es va girar i se’n va anar pel passadís cap a la seva habitació.

—I doncs? —va preguntar la Paola.

—D’acord. El que passa és que nosaltres no parlem d’aquestes coses.

—Qui és «nosaltres»?

En Brunetti va deixar la pregunta surant en l’aire durant uns segons, mentre considerava com respondre.

—Entesos —va dir al final—. Els homes.

—No especuleu sobre el comportament sexual dels vostres companys?

—Bé —va dir en Brunetti després d’una bona estona—, suposo que podríem fer-ho. Un mateix, vull dir, o amb els nostres millors amics.

Hi havia una mena d’intensitat en l’actitud de la seva dona que en Brunetti admirava i temia a parts iguals, i l’hi va percebre a la veu quan li va preguntar:

—Tu i en Lorenzo us heu plantejat mai el tema tot parlant d’algun company de la feina?

En Brunetti va recordar algunes de les converses, a part de la feina, que havien tingut ell i en Vianello al llarg dels anys.

—Bé, de fet no —va contestar finalment.

La Paola va alçar la mirada al sostre i va declarar:

—Treu-me d’aquí ara, oh Senyor, abans que el meu marit em digui una mentida.

En Brunetti va riure.

—D’acord —va admetre—, potser hem mostrat… curiositat alguna vegada. Però és més probable que ho fem amb les persones que interroguem.

—Com és? —va preguntar la Paola.

Aquest cop, en Brunetti es va preparar la resposta, esperant que això li permetés desviar el tema del seu interès per la vida privada dels companys de la feina.

—Perquè és una informació que se suma al que ja sabem d’elles.

—I quin valor afegeix aquesta informació al que ja saps sobre una persona?

En Brunetti, que no era gens aficionat a la televisió, de tant en tant es mirava documentals sobre la natura, i per tant coneixia la postura de la cobra quan es preparava per atacar. Alçava el cap uns trenta centímetres enlaire i començava a fer un elegant moviment de costat a costat que en Brunetti sempre trobava hipnotitzador. Agitava la llengua enfora i endins, enfora i endins, preparant-se per a l’atac, mentre la possible presa quedava glaçada i intentava pensar què havia de fer.

La familiaritat amb les tàctiques de la seva dona d’alguna manera havia transferit fragments del codi genètic de la mangosta a en Brunetti, els quals li suggerien els moviments correctes que el traurien de la zona de l’objectiu.

—Per començar, ens sensibilitza del fet que podrien estar en risc de ser víctimes d’un xantatge.

—Ja —va dir ella—. Alguna cosa més?

—Mira, com que la majoria de gent té una mala opinió sobre la policia, m’agradaria dir-te que molts de nosaltres sentim una certa simpatia per ells.

—Ja —va repetir ella. Mentre en Brunetti l’observava, la llengua de la Paola va parar d’agitar-se i va desaparèixer dins la boca, i també es va aturar el moviment de costat a costat, convertint-se de nou en la seva esposa, el tresor i l’alegria de la seva vida.





Capítol 5


La Chiara havia decidit, anys enrere, que no volia menjar més carn, i d’ençà de llavors la família havia anat acceptant de mica en mica la seva preferència. El porc va ser el primer de galopar cap a l’horitzó, seguit al cap d’un any més o menys d’un ramat de xaiets. Però aquí s’havia acabat la migració, després que en Brunetti i el seu fill, en Raffi, la meitat carnívora de la família, tanquessin la porta: els pollastres es podien quedar, i les vaques podien fer alguna aparició ocasional. Tanmateix, un dia a la setmana, la Chiara era qui tenia el domini total de la cuina, i els altres s’hi avenien sense protestar. Per tant, aquell vespre el menú consistia en carbassons al forn i pebrots vermells farcits d’una barreja de quinoa, feta, espècies i el que en Raffi insistia a anomenar les «vísceres» de les verdures.

Aquell dia, havia arribat a casa un paquet d’un amic d’en Brunetti que havia deixat el cos de policia cinc anys abans per traslladar-se a Sardenya i fer-se càrrec de la granja familiar. El paquet contenia quatre formatges blancs de la mida d’un pomelo fets del mateix pecorino, però amb diferents temps de maduració: vuit, dotze, setze i vint mesos.

A la majoria de llars, s’haurien menjat primer de tot el més jove, seguit dels altres per ordre cronològic. En canvi, a casa dels Brunetti, sota la supervisió de la Paola, es van servir tots quatre formatges alhora. La Paola els havia numerat de l’1 al 4 escrivint la xifra a la pela, però només ella sabia a quina etapa de maduració corresponia cada número.

No es podien fer comentaris ni emetre judicis fins que s’haguessin tastat els quatre formatges, i després cadascú podria defensar la seva elecció. Aquesta vegada, després de molts tastets i d’un canvi a un vi blanc més suau per a en Brunetti i la Paola, hi va haver un vot unànime pel formatge de setze mesos de maduració.

—M’encanta que sigui tan granulat —va començar la Chiara, fregant-se els dits junts com si en notés la textura.

—Els altres són massa suaus —va afegir en Raffi—. Se suposa que el pecorino no ha de ser així.

—Jo l’he votat pel gust, és el millor —va dir en Brunetti, i la Chiara se’n va burlar dient:

—Caram, és un comentari molt útil i precís.

La Paola va tallar un tros del formatge vencedor, el va punxar amb la forquilla, el va alçar i se’l va quedar mirant.

—M’agrada el punt de florit del romaní acabat de collir, el rerefons de farigola, i tot plegat potenciat per la consistència de la magrana madura. —Es va acostar la forquilla per examinar més bé les esquerdes que s’havien format en tallar el tros de formatge—. I la textura, amb aquest toc de marbre de vetes fines, l’atractiu visual de la cobertura exterior que cau tan fàcilment amb un copet lleuger…

—En comptes de continuar delirant, reina, per què no te’l menges? —va suggerir en Brunetti. Es va aixecar, va anar a buscar el pot de mel a l’armari de la cuina i va tornar a taula—. En Sandro em va dir que el tastéssim amb mel.

La Paola va obrir la boca per parlar, però en Raffi va alçar la mà amb els dits ben oberts i va preguntar:

—Has tornat a llegir aquelles revistes de cuina, oi?

La Paola es va acostar el pot de la mel i va respondre:

—No, era el text d’una propaganda de vins que ha arribat avui per correu. —Els va mirar a tots i va preguntar—: Suposo que no voleu que segueixi, oi?

Ningú no es va molestar a contestar. Es van acabar els trossos de formatge, i la Chiara va anar al taulell de la cuina a buscar les safates de verdures escalivades que havia preparat en comptes de carn.

Quan van acabar de sopar, en Brunetti va anar a la sala d’estar i, al cap d’una estona, la Paola va portar el cafè i un dit de grappa per a cadascun. Ho va deixar tot a la tauleta de centre i va seure al costat d’ell al sofà.

En Brunetti va donar una tassa de cafè a la Paola i després va agafar la seva.

—Em sap greu haver-me perdut el dinar a casa dels teus pares —va dir—. Com estan?

Ella va xarrupar, va xarrupar, es va acabar el cafè i va deixar la tassa abans de respondre:

—El pare estava de mal humor.

Com que el seu sogre sempre solia tenir bon humor, en Brunetti va preguntar:

—Què ho fa?

—Bah, és una d’aquelles coses venecianes que es poden remuntar fins a cinquanta anys enrere —va contestar la Paola, sense fer cap intent d’amagar l’exasperació.

—Explica-m’ho —va dir en Brunetti, mentre agafava el didalet de grappa.

—És complicat.

—Si es remunta a cinquanta anys enrere… —va continuar en Brunetti, i va deixar la frase penjada.

Ella va somriure.

—En realitat no és tant de temps. Però és un embolic d’antigues amistats i negocis i d’haver anat junts a l’escola.

—No t’entenc —va dir en Brunetti.

Ella va agafar la seva grappa però no va mostrar cap intenció de beure’n; en comptes d’això, va fer rodolar el didalet endavant i endarrere entre els palmells.

—M’ha dit que un vell amic li ha demanat si sabia si el Palazzo Zaffo dei Leoni està a la venda. —Abans que en Brunetti pogués parlar, va continuar—. Es veu que aquest home, l’amic del meu pare, ha sentit rumors que una cadena d’hotels ha fet una oferta per comprar-lo.

—Just el que necessitem, un altre hotel —va dir en Brunetti amb amargor.

Com si no hagués parlat, la Paola va continuar amb una paciència estudiada.

—Ell no el vol per fer-hi un hotel, Guido. És per al seu fill. Ell i la seva família fa anys que viuen a Roma, però es veu que s’enyora i vol tornar a Venècia i criar els seus fills aquí.

—I vol criar-los en aquell palazzo? —va preguntar en Brunetti, posant èmfasi a l’última paraula, tot i que no tenia ni idea de quin palazzo es tractava, i es va penedir del to tan bon punt ho va acabar de dir.

La Paola va fer una pausa durant el que va semblar un temps excessiu abans de respondre.

—L’amic del pare en coneix el propietari, en Renato Molin. És professor d’història medieval a la universitat. Però hi va haver algun problema entre ells dos anys enrere, i fa molt de temps que no es parlen, o sigui que no pot pas preguntar-n’hi res a en Molin. Per tant, li ha demanat al pare si podria trobar una manera d’esbrinar si realment el palazzo està a la venda, però sense que en Molin sàpiga qui hi està interessat. —Va fer una pausa, i llavors va afegir—: Per això t’he dit que és una història veneciana.

En Brunetti va deixar el gotet buit de grappa a la safata. La Paola es va beure la seva i va fer el mateix. Ell es va reclinar al sofà, va plegar els braços i es va girar cap a ella per dir:

—La història està a punt de tornar-se encara més veneciana.

—Què? —va preguntar ella, perplexa.

Ell va somriure i va estar uns instants en silenci, i al final va dir:

—Vaig anar a l’escola amb la Gloria Forcolin.

—La filla d’en Luigi? —va preguntar.

—Sí. Anava dos cursos darrere meu.

A la Paola se li va il·luminar la cara.

—Esclar. Esclar. És la segona dona d’en Molin, es van casar fa uns deu anys.

—La Gloria i jo ens trobem de tant en tant pel carrer i ens posem una mica al dia —va dir en Brunetti, tot i que cap venecià necessitava que li expliquessin això.

—Com sol fer tothom —va dir la Paola.

—Exacte, com sol fer tothom.

Van estar una estona en silenci, i després la Paola va dir:

—En Molin va heretar el palazzo fa molts anys, potser quaranta. —Abans que en Brunetti pogués intervenir, va continuar tot fent memòria—. El va heretar d’una tia, em sembla. —Va alçar la mà per evitar que en Brunetti digués res—. Crec que hi havia dues branques de la família que reclamaven el títol, i al final la cosa va acabar a la Consulta Araldica —va explicar, sense haver d’aclarir a en Brunetti que es tractava de l’entitat que decidia totes les qüestions de llinatge noble.

»Sembla —va continuar la Paola— que l’home no es va conformar amb el palazzo: també vol el títol, i actua com si ja el tingués. El testament de la seva tia era molt clar, i ell era l’únic descendent viu d’aquella banda de la família. Però també vol el dret d’utilitzar el títol.

En Brunetti va esperar, però en aparença la Paola s’havia quedat sense tafaneries. Va somriure.

—Aquesta és més o menys la història que he sentit jo.

De sobte, la Paola va dir:

—No em puc imaginar que se l’arribi a vendre mai.

—Per què?

—N’hi he sentit parlar una o dues vegades. —En resposta a l’expressió d’en Brunetti, va continuar—: No a mi directament, perquè ja sap que a mi no m’interessa, sinó als professors nous o als alumnes. La paraula palazzo té un so embriagador per a molta gent —va afegir amb el desdeny habitual de qui ha crescut en un.

Ignorant el comentari, en Brunetti va explicar:

—Em penso que aquesta és la manera.

—La manera de què?

—D’esbrinar per al teu pare si el palazzo està a la venda. Si algú ho ha de saber, ha de ser la Gloria.





Capítol 6


En Brunetti va continuar amb la tria de llibres el diumenge, i ho va fer acompanyat dels records de la generositat del comte amb ell. No tenia ni idea de quina proporció dels favors que el comte havia acumulat durant tota la seva vida havien anat destinats a en Brunetti. Al llarg dels anys, el sogre l’havia advertit, informat, felicitat, i sovint li havia aplanat el camí gràcies a la seva predisposició per demanar favors als amics per al marit de la filla.

En Brunetti poques vegades havia pogut tornar ni tan sols una fracció dels favors que havia rebut d’una manera tan fàcil. Gràcies a les amistats del comte, havia conegut, interrogat —fins i tot una vegada detingut— homes amb una riquesa i unes connexions que en una situació normal els haurien dispensat de les peticions d’un simple policia com en Guido Brunetti, fill d’un treballador portuari, l’equivalent urbà a un camperol.

Feia relativament poc que en Brunetti havia arribat a acceptar que allò que el comte primer feia amb una certa reticència, ara ho feia amb amor. Poder-li tornar tan sols una minsa part d’aquella generositat seria una manera de mostrar-li la seva gratitud. I el seu amor.

No li costaria gaire preguntar a la Gloria si la seva casa estava a la venda, però primer volia fer-se una idea de l’aspecte que tenia. Un dels llibres que havia perdonat de la tria era un volum de sobretaula de fotografies de jardins venecians de principis del segle passat, però no hi havia imatges del Palazzo Zaffo dei Leoni. Va trobar un altre llibre, publicat el 1973, amb una foto en color de la façana feta des del que devia ser la portella d’accés a la calle. Una porta d’entrada gran, dos enormes finestrals a banda i banda i més finestres a la part superior fins a la teulada, on es veien les peculiars xemeneies venecianes en forma de bolet.

Moltes de les construccions de dimensions semblants ja feia anys que s’havien dividit en apartaments més petits i ara els ocupaven diferents famílies. De fet, no se li acudia cap palazzo tan gran que fos habitat només per dues persones.

L’edifici estava ubicat en el que semblava un jardí convencional, amb l’herba tallada i ben cuidada. Col·locats amb una precisió perfecta, hi havia uns parterres rectangulars de flors que va reconèixer però no en sabia el nom. Corrien paral·lels als costats de la residència i desapareixien a les vores de la foto.

Va entrar a Google Earth i va trobar una imatge recent del palazzo i del jardí feta des d’un helicòpter o un dron. Mostrava les xemeneies i la teulada i, envoltant l’edifici, el que semblava un exèrcit invasor de monstres vestits de verd. Va fer zoom a la pantalla i va veure que no eren monstres, sinó arbres sense podar i arbustos o bardisses descuidats que s’entrellaçaven i s’estenien fins a un mur de pedra baix visible a la banda dreta. A l’altra banda del mur, hi havia un altre jardí de gespa tan ben arreglat com el de la foto anterior.

Amb el mapa de Google va comprovar que el palazzo era molt a prop del Campo Santi Apostoli, cosa que va sorprendre en Brunetti, ja que coneixia la zona però no tenia ni idea que hi hagués un edifici d’aquelles dimensions.

Encuriosit, va agafar l’exemplar de Calli, Campielli, e Canali i va corroborar que efectivament el palazzo era a un minut d’aquell campo; una altra construcció més gran i el jardí adjacent hi constaven com a «Convento».

Se li havia despertat la curiositat per aquell palazzo amagat i el seu jardí abandonat. Fins i tot el convento era sorprenent, perquè n’hi havia un altre just al costat de l’església de Miracoli. Tantes propietats i terres tenien els ordes religiosos?

Aleshores va recordar una exposició fotogràfica de jardins venecians a vista d’ocell. L’havia visitat feia més de vint anys, però encara recordava la impressió que li havia causat la quantitat d’espai obert que hi havia a Venècia, tanta verdor i tants arbres.

Pensant en aquells immobles, en Brunetti va deixar enrere el seu jo de policia per esdevenir només venecià, interessat en els metres quadrats, l’espai d’emmagatzematge i el límit fins on arribava l’acqua alta. I per què aquell jardí estava tan descuidat.

Com la majoria de venecians, no li calia estar buscant un apartament o tenir-ne un per vendre. Per a un venecià, n’hi havia prou sabent que algú tenia propietats per comprar o vendre per iniciar-hi una conversa talment com si hagués estudiat el mercat durant anys i s’hagués guardat un registre de les propietats en un calaix de l’escriptori de casa seva.

I així va ser com en Brunetti va decidir que, l’endemà al matí, anant cap a la feina intentaria saber si el Palazzo Zaffo dei Leoni estava en venda o no. Tot i ser un palazzo, no era al Gran Canal —en Brunetti ho sabia perquè quan estudiava li havien fet memoritzar els noms de tots els palazzi del Gran Canal—, però segurament era prou atractiu per al fill d’un venecià que havia marxat un temps i ara desitjava tornar a casa.





Capítol 7


Quan va sortir de casa el dilluns al matí, en Brunetti duia una de les bosses de llibres que havia triat amb la intenció de portar-los a la llibreria de segona mà del Campo Santa Maria Nova. Era massa d’hora perquè el seu amic Carlo hagués obert, de manera que va entrar al bar del costat i va deixar els llibres a sobre la barra. El propietari va assentir amb el cap quan va reconèixer en Brunetti i va somriure en veure la bossa. La va agafar, la va guardar darrere de la barra i tot seguit li va fer un cafè sense molestar-se a demanar-li si el volia.

En Brunetti va agafar el Gazzettino i el va obrir sobre el congelador dels gelats, apagat durant l’hivern. Quan va sentir el brunzit de la màquina, es va acostar a la barra per agafar el cafè, se’l va endur i va continuar llegint el diari.

Es va beure el cafè amb tres xarrups i es va girar per anar a pagar a la barra quan el seu antic carter va entrar al local i va deixar unes quantes cartes davant del cambrer. Tenia el mateix aspecte de sempre, amb la cara rodona i els ulls blaus, com si acabés de sortir d’un cartell publicitari de l’Alto Adige.

—Commissario —va dir en Maurizio amb una satisfacció evident quan el va reconèixer—. Com estan vostè i la dona, i els fills? —Va deixar uns quants sobres a la barra i es va col·locar bé la bossa a l’espatlla. Després va allargar el puny i en Brunetti l’hi va xocar amb alegria amb el seu.

—Bé, tots bé —va respondre, ara ja esborrades de la memòria totes les cartes entregades amb retard i les factures extraviades—. Així ara fas la ruta de Cannaregio? —va exclamar, com si en Maurizio hagués rebut un ascens. Després, instintivament, va afegir—: Et puc convidar a un cafè?

—No, no, gràcies. És com si me l’hagués pres, de debò, gràcies. —Va deixar la bossa a sobre del diari, va redreçar l’esquena i va moure les espatlles per relaxar-les del pes—. Ara tot són cares noves. És un canvi.

—Ha passat almenys un any —va dir en Brunetti, i llavors es va donar un cop al front i va afegir—: No, molt més. Des que va començar tot això. —I en comptes de definir això, es va treure una mascareta de la butxaca i de seguida se la va tornar a guardar.

—Sí, molt de temps —va dir el carter—. I vostès, tot bé? Als nanos els va bé l’escola? —Mentre parlava, continuava flexionant les espatlles. Quan li va semblar que les tenia prou descarregades, es va tornar a penjar la bossa i va dir—: Va cap a la feina?

—Sí —va respondre en Brunetti, tot obrint la porta i aguantant-la perquè passés el carter. Quan van ser a fora al petit campiello, va dir—: Maurizio, suposo que amb tot aquest temps ja et coneixes bé la zona.

El carter va assentir però no va dir res.

—Coneixes la parella que viu en aquell palazzo de la calle que porta al supermercat Coop, amb un jardí adjacent a l’edifici de les monges?

En Maurizio va trigar una estona a trobar la manera correcta de respondre. Al capdavall, en Brunetti era policia, i sempre era arriscat donar-li informació sobre algú. Però en Brunetti sempre l’obsequiava amb una bona propina per Nadal, fins i tot quan la gent ja no rebia cartes i pagava les factures en línia.

—La dona rep el Gazzettino cada dia i dona propina per Nadal, tal com feia vostè —va dir en Maurizio amb un somriure. Després d’una pausa i esborrant el somriure, va afegir—: El seu marit rep Il Giornale i La Verità. —El missatge polític era clar: en Maurizio, va recordar en Brunetti, ensumava l’olor de la Lega a partir dels diaris que una persona llegia, i probablement estava disposat a defensar les barricades contra les forces de la dreta de la manera que fos.

En Brunetti va assentir per mostrar que l’havia sentit i havia captat el missatge.

—He sentit a dir que volen vendre’s el palazzo —va dir—. En saps res, d’això? —Com que en Maurizio va quedar en silenci, en Brunetti va afegir—: Un amic meu sap d’algú que busca un lloc gran. Ara quan t’he vist me n’he recordat, i per això he pensat de demanar-t’ho.

La bossa de correus li havia tornat a baixar pel braç, i en Maurizio se la va tornar a col·locar bé.

—No he entrat mai a dins de la casa. Si porto una raccomandata, ella baixa, signa el rebut i em dona una propina. Això ja no ho sol fer ningú. —El carter va fer una pausa i llavors va afegir—: Bé, la priora sí, i també em dona un paquetet per Nadal.

»Ara bé, responent a la seva pregunta, commissario, no, no he sentit res sobre això. I de fet és poc probable que la dona m’ho comenti a mi.

—Gràcies, Maurizio —va contestar en Brunetti, i automàticament va posar la mà sobre el braç del carter, oblidant, com sempre, que ara eren nous temps i que els vells ja quedaven molt lluny.

Va passar pel Ponte San Canzian, que conduïa al Campiello de la Cason, i tal com solia fer va tocar l’argolla de metall del mur de la dreta, convençut que si aquell gest no li duia bona sort segons deia la llegenda, tampoc li duria malastrugança.

Es va aturar davant del nou bar i va fer una ullada a l’interior. El local havia sigut una palestra, tot i que des de fora no hi havia vist mai cap mena d’equipament per fer exercici; després havia estat tancat durant anys, i va ressuscitar en la manifestació actual, va recordar en Brunetti, just abans de la pandèmia. La reixa metàl·lica estava tancada davant de la porta de fusta i hi havia gots de paper i tovallons entaforats entremig dels barrots de metall. Aquest era un dels símptomes que la ciutat havia començat a mostrar quan un negoci no era només terminal, sinó que estava mort.

Va trencar a la dreta i va fer uns quants passos carrer avall. El mur que envoltava el jardí feia uns tres metres d’alçària i els habituals grafiters estúpids l’havien fet servir lliurement per demostrar la seva ineptitud per lletrejar i pensar. «Capitalizmo = Furto». Bé, potser el capitalisme era un robatori, però també era moltes altres coses, algunes de pitjors.

Amb uns quants passos més va arribar davant d’una porta de fusta alta i fosca. A la dreta, hi havia un timbre al mig d’una placa de llautó polit, amb les inicials RBM a sota. I a sota de les lletres, hi havia gravat el que va pensar que devia ser l’escut de la família Molin: el típic lleó amb unes flames que li sortien del llom, si bé també podien ser un parell d’ales.

En Brunetti va somriure amb la combinació. Un dels costums de la noblesa veneciana que quedava era posar només les inicials —en majúscules— a sobre o a sota del timbre de casa seva, mai els cognoms. El professor Molin potser tenia els adorns i els trajos de la noblesa, però la seva branca de la família encara no havia estat reconeguda per la Consulta Araldica, així que potser tenia el cognom, però difícilment l’escut d’armes.

Va retrocedir una mica per examinar més bé l’alçària del mur; es va repenjar amb un peu a la paret de la casa del seu darrere i va aixecar el cap. En efecte, feia almenys tres metres, més aviat tirant a quatre. En qualsevol cas, era una altura suficient per impedir l’accés a ningú que no fos molt bon escalador.

Va sentir uns passos que s’acostaven per l’esquerra, cosa que volia dir que provenien del Coop o, més enllà, de la zona que baixava fins a Fondamenta Nuove. Es va girar en la direcció del soroll just quan una dona alta i prima tombava a la calle i, malgrat que el devia haver vist, es continuava acostant al mateix ritme.

En Brunetti es va impulsar amb les mans i es va apartar de la paret fins al mig de la calle. Va caure amb tot el pes sobre el peu esquerre i no va fer cap intent per corregir l’equilibri, sinó que va agitar els braços i va fer dos passos trontollant cap a la dona abans d’estampar el peu dret a terra, evidentment per evitar la caiguda.

La dona s’havia aturat a menys d’un metre de distància i va alçar una mà per protegir-se. Era pocs anys més jove que ell, tenia el nas llarg i una mirada suau que en disminuïa l’efecte. Va abaixar la mà a poc a poc, però sense treure-li els ulls de sobre.

—Scusi, signora —va dir en Brunetti—. He agafat massa impuls i he perdut l’equilibri. —Va mirar-la amb preocupació i va dir—: Espero no haver-la espantat. Perdoni’m, sisplau. —Dit això, va retrocedir fins que es va col·locar al mateix lloc d’abans, amb l’esquena contra la paret però ara amb els dos peus a terra.

—No pateixi, signore —va dir la dona.

En Brunetti va assentir sense dir res. Potser per omplir el silenci, ella va afegir:

—És curiós la quantitat de gent que s’atura per veure com és d’alt aquest mur. Qualsevol diria que és l’únic mur de la ciutat.

Havia parlat en italià, però en Brunetti, per calmar qualsevol neguit, va canviar com si res al veneziano que havia captat en la cadència de la veu de la dona.

—He passat per davant d’aquest mur d’ençà que era petit, i fins avui no m’havia fixat que fos tan alt. —I al cap d’un instant va continuar—: La gent gran té raó: cada dia hi ha una cosa nova per descobrir.

La dona va somriure i va contestar en dialecte.

—Això és exactament el que ens deia sempre el meu avi: «Sortiu a passejar i fixeu-vos en la quantitat de coses que no havíeu vist mai abans. Només cal mirar».

En Brunetti es va separar de la paret i es va espolsar el darrere de l’abric. Va alçar un braç i va intentar espolsar-se el costat. La dona, tal com ell sospitava que faria, s’hi va acostar per comprovar l’abric. Ell es va girar una mica més i ella va dir:

—Està ben net.

—Gràcies, signora. No vull que la gent d’aquí dins es pensi que soc un vagabund. —Va abaixar els braços i es va estirar els punys.

—D’aquí dins? —va preguntar ella, i després, sense poder dissimular la curiositat—: Com és?

—Aquest matí m’ha trucat un amic meu per dir-me que els propietaris han decidit vendre’s el palazzo. Algú l’hi va dir ahir en un sopar.

—Vostè és venecià —va dir, sense to de pregunta, com si suggerís que hauria de tenir una llista de les cases en venda gravada a la memòria.

—Sí, criat a Castello, però ara visc a San Polo. A prop d’on hi havia hagut la Biancat —va explicar, esmentant el nom de la floristeria que havia tancat feia més de deu anys, un dels primers negocis que se’n va anar a l’aigua i un nom destinat a tocar la fibra sensible de qualsevol venecià.

—El coneix, el palazzo? —va preguntar ella.

—No, en absolut —va contestar en Brunetti—. Aquesta part de la ciutat no la conec gaire bé.

—Doncs com és que hi està interessat?

—Tinc un amic que treballa a Londres per a una ONG —es va inventar en Brunetti—, alguna cosa relacionada amb les energies alternatives. —Es va ficar les mans a les butxaques i tot seguit va continuar—. Suposo que no hi he posat mai prou atenció, però el cas és que una vegada em va comentar que estaven buscant un lloc gran a Venècia per poder-hi establir les oficines, i que si mai m’assabentava de res interessant… —Va fer una pausa, com si considerés el significat de la frase—. I el meu amic, el d’aquí esclar, no el de Londres, m’ha dit que aquesta casa és molt gran.

»No en sabia res més —va continuar—, ni tan sols el nom dels propietaris, però com que és a un parell de minuts de la feina, m’ha demanat si podia venir a trucar al timbre per veure si és veritat.

En Brunetti es va treure les mans de les butxaques, en va alçar una i va agitar un dit en l’aire al costat de la templa.

—És una bestiesa, però és un bon amic, o sigui que li he dit que ho faria. —Sonant resignat i potser no gaire content d’haver de fer aquest favor, en Brunetti va arronsar les espatlles i va somriure mentre es girava cap a la porta dient—: Coses que passen.

Va alçar la mà i va trucar al timbre, i tots dos el van sentir sonar distant a l’altra banda del mur.

La dona va somriure i va dir:

—Que tingui sort amb aquesta gent.

Es va girar per marxar i en Brunetti li va preguntar:

—Que tindré problemes?

La dona el va mirar de nou i va respondre:

—No, si no els molesta gaire. —Abans que ell pogués replicar, va continuar—: He viscut tota la vida al Campiello de la Cason, i els conec una mica.

—Bé —va dir en Brunetti—. L’únic que vull és fer una pregunta. No em preocupa gaire això. —Si més no, es va adonar que era la veritat.

La dona va fer per parlar, es va assegurar que en Brunetti l’escoltava i llavors va dir:

—Hi ha un servent de Sri Lanka que viu a la caseta del jardí: ell potser l’hi sabrà aclarir. Però pel que he sentit a dir, no és gaire probable que vulguin vendre. —Després va arronsar les espatlles i va afegir—: Si pot, parli amb la dona. —Va fer un pas a la dreta i va continuar el seu camí.

En Brunetti havia estat tan atent a les paraules de la dona que no havia sentit els passos que s’acostaven des de l’altra banda del mur. Amb un sobtat soroll metàl·lic, la porta es va obrir lentament per revelar un home fornit de pell fosca. Duia uns pantalons de pana marrons, s’entreveia el coll blanc d’una camisa sota un jersei beix, i a sobre de tot portava una jaqueta gruixuda de llana.

No tenia cap arruga a la pell, ni al voltant dels ulls ni de la boca, i per tant era difícil endevinar-li l’edat. Cinquanta? Seixanta? Més? En Brunetti es va fixar que era tot múscul, no pas greix, tot i que no es notava cap indici d’amenaça ni en la seva postura ni en l’expressió.

—Sí? —va preguntar l’home en to neutre, de manera que en Brunetti no va saber si parlava italià, o si en sabia gaire.

—Perdoni, signore —va contestar, sense fer cap intent d’acostar-s’hi—. Si no li sap greu voldria fer-li una pregunta una mica estranya i després reprendré el camí cap a la feina. —Va observar l’home per veure si l’entenia. Quan va assentir, en Brunetti va dir, sense desviar-se de la història que li havia explicat a la dona—: Aquest matí m’ha trucat un amic meu per dir-me que l’havien informat que aquest palazzo està en venda.

Va mantenir la cara immòbil, potser una mica avergonyit, mentre parlava, i després va alçar les mans mostrant els palmells buits a l’home.

—No soc cap agent immobiliari, i no tinc cap interès personal en el palazzo. Simplement estic fent un favor a un amic que m’ha demanat si podia esbrinar-ho.

L’home no es va moure ni va parlar, però tampoc va fer cap gest per tancar la porta. En Brunetti va tenir la prudència de quedar-se quiet on era sense acostar-s’hi, i tampoc va intentar mirar més enllà de l’home per veure què hi havia darrere seu. Va forçar un somriure, que li va sortir petit i nerviós.

—Només soc el missatger.

L’home va assentir i l’expressió se li va suavitzar, com si suggerís que també tenia experiència fent coses en les quals ell no tenia res a veure. Va canviar el pes de cama i va contestar:

—No, signore. El palazzo no està en venda. —El seu italià era correcte, la pronunciació precisa: era impossible poder malinterpretar el que havia dit.

En Brunetti va assentir però no va fer cap moviment per apartar-se de la porta.

—Per tant, si no li sap greu, me’n torno a la feina —va dir l’home, i de nou amb l’expressió suau i un assentiment amistós, va tancar la porta.

En Brunetti es va esperar i va escoltar per intentar endevinar cap on anava l’home, però no va sentir res. Al cap d’un minut ben bo, va dir en veu alta:

—Bé, doncs jo també aniré cap a treballar. —I va fer just això.





Capítol 8


Satisfet amb el seu èxit, en Brunetti es va delectar en el passeig. El sol estava amagat rere els núvols, però mentre caminava es va anar descordant els botons de l’abric; quan va arribar a la Questura, ja el duia descordat del tot i li sobraven una mica les cinc capes que portava: samarreta, camisa, jersei, americana i abric.

El guàrdia de la porta el va rebre amb la bona notícia del sol, gairebé com si ell en fos el responsable.

—Sol tot el dia, commissario. I demà també —va dir l’agent uniformat, alçant la mà per saludar.

—Perfecte —va contestar en Brunetti, incapaç de pensar en res més interessant.

Va pujar directe fins al seu despatx, va penjar l’abric, es va acostar a la taula i va engegar l’ordinador per comprovar les assignacions de personal d’aquella setmana. De sobte, li va arribar un e-mail que potser li respondria els dubtes, enviat per la signorina Elettra. El va obrir immediatament.

Quan revisi l’horari del personal, veurà que no seré a la Questura durant uns quants dies. Vaig rebre una invitació dels organitzadors d’un congrés sobre software espia i altres amenaces potencials que se celebra a Ginebra. Tanmateix, no l’abandonaré, commissario. Estaré al cas del seu correu electrònic i de qualsevol document que consulti (sempre que l’activitat es dugui a terme des del seu ordinador). Els desitjo a tots una agradable i exitosa setmana.

No n’hi havia pas dit res, d’això. Ginebra?

—Com s’ho ha manegat? —es va preguntar a si mateix en veu alta.

Tenia una «invitació». Però era per assistir-hi, o per participar-hi? Això no ho aclaria. Ara mateix no tenien cap cas complicat a la Questura, cap crim que requerís feina de recerca ni tafanejar en llocs que no estaven permesos —o si més no on la policia no tenia permís per investigar. O sigui que allà aprendria, faria contactes, tornaria a Venècia més ben preparada (en Brunetti va pensar que almenys s’havia de dir la veritat a si mateix) per accedir de forma il·lícita a qualsevol oficina, lloc web, organització o compte de correu electrònic, això sense comptar les oficines governamentals i, més recentment, el Vaticà, amb una habilitat i una delectació renovades. Però ella no n’hi havia dit res de tot això. Ni tampoc li deia quant de temps seria fora.

Hi havia un segon paràgraf, en el missatge.

Les flors les entregaran, com sempre, dimarts al matí. He demanat que les portin totes al despatx del dottor Patta per disculpar-me de la meva absència.

En Brunetti es va mirar els dits, que semblaven fusionats amb les tecles de l’ordinador. A poc a poc, els va anar alçant un per un, decidit a posar-se en marxa, i finalment va fixar la vista a les assignacions de personal d’aquella setmana. Va llegir els noms dels agents que estarien de servei i, el més important per a ell, amb qui estarien aparellats. En Riverre i l’Alvise havien patrullat junts tota la setmana anterior, una assignació encertada perquè eren bons amics i bons companys de feina.

En canvi, aquesta setmana en Riverre estava assignat a Murano, tant en el torn de matí com en el de tarda, mentre que l’Alvise passaria els dies al Commissariato de San Marco, que s’ocupava gairebé en exclusiva dels extraviats: turistes perduts o els seus fills, moneders perduts (sovint robats), passaports perduts, vells despistats perduts, paciència perduda que havia conduït a discussions o baralles, i temps perdut dedicant tot un torn de feina a abordar problemes que estarien molt més ben gestionats pels serveis socials que no pas per la policia.

Després va comprovar amb qui assignaven l’Alvise, i va trobar el que no volia trobar. Estaria de company amb en Brandini, membre devot d’una organització semilaica anomenada Pau i Reflexió, ara sota l’escrutini del microscopi de baixa resolució del Vaticà. Un animat grup de vells amics que deixaven que les dones fessin el cafè mentre ells aportaven el rigor de la seva visió masculina en temes com el lloc adequat de les dones en la societat, l’horror de l’avortament, i les malicioses mentides que circulaven entre l’esquerra per aixecar sospites sobre les intencions pures del clergat que tractava amb infants desemparats.

Déu no vulgui…, va començar a implorar en Brunetti mentalment, però de seguida es va adonar que res no podia evitar que la notícia sobre l’Alvise es convertís en el tema de conversa a la Questura. Era probable que en Brandini sentís una repugnància virtuosa pel fet d’haver d’estar cinc dies —o tan sols cinc minuts— en companyia d’un homosexual declarat. La llei podia emparar l’Alvise d’accions o paraules manifestes, però res no el podia protegir del desdeny fred i patent d’un company de feina.

Com si s’hagués programat per distreure’l d’aquests pensaments, en Brunetti va rebre una trucada al telèfon del despatx d’un vell amic que feia poc havia estat traslladat de Trento a Bríndisi. Trucava per explicar a en Brunetti que aquell matí havia anat a un bar i l’havia trobat ple de fotos de Mussolini, retalls de diaris sobre grans victòries navals de la Segona Guerra Mundial i ampolles de vi a la venda amb retrats de Mussolini i Hitler a les etiquetes.

—I què has fet? —va preguntar en Brunetti.

—He quedat tan perplex que no he sabut com actuar. Ni què dir. Per tant, m’he pres el cafè, he pagat, he donat les gràcies al cambrer i he marxat.

Tots dos van quedar una estona en silenci, fins que al final en Brunetti va dir:

—És un món diferent, allà baix.

En veure que el seu amic no contestava, en Brunetti li va desitjar bona sort i es va acomiadar.

Tot seguit, va sentir un soroll a la porta, va alçar el cap i va veure en Vianello.

—Entra, Lorenzo, i tanca sisplau.

L’ispettore va tancar i després va anar cap a la taula d’en Brunetti. No duia papers ni carpetes, però se li veia l’expressió tensa i li havia desaparegut el somriure habitual. En Vianello va seure i en Brunetti va alçar la barbeta amb un gest interrogatiu.

—Alvise i Brandini —va dir en Vianello. O sigui que era tema de conversa a la policia, va pensar en Brunetti. En certa manera.

—Alvise i Brandini, efectivament —va respondre, mirant en Vianello.

—Podem fer-hi alguna cosa? —va preguntar l’ispettore.

—No ho crec pas. No puc canviar els horaris, i no podem demanar-li a en Brandini què en pensa sobre els homosexuals, ni tampoc podem dir-li a l’Alvise que vagi amb compte.

—Amb compte?

—Ni tan sols sé què vull dir amb això —va admetre en Brunetti—. Suposo que em refereixo a vigilar si diu alguna cosa: un comentari sobre algun membre del personal, o una opinió sobre una de les agents femenines. No tinc ni idea de què podria fer enfadar en Brandini. —Va trigar uns instants a afegir—: I tampoc sé si s’enfadaria.

—És membre de Pau i Reflexió, no? —va preguntar en Vianello—. I té sis fills. —Abans que en Brunetti pogués parlar, va dir—: Al nostre edifici hi viu una família d’aquestes. La dona ha aturat la Nadia unes quantes vegades per demanar-li si vol assistir a una de les seves reunions.

—Reunions? —va preguntar en Brunetti.

En Vianello va assentir.

—No es tracta d’una reunió, i tampoc és una sessió de pregària. Només és una trobada, com si fossin els Boy Scouts o una oportunitat per conèixer els professors de l’escola dels teus fills.

—I què en treuen, d’això? —va preguntar en Brunetti.

En Vianello va arronsar les espatlles i va fer un somriure mig culpable.

—No en tinc ni idea. La Nadia sempre és molt educada i diu que està enfeinada. —Es va fregar la cara amb les mans i va dir—: No paro de repetir-me que segur que és una cosa innocent, i probablement és així. Però…

—Però què?

En Vianello va trigar una estona a pensar què volia dir.

—Suposo que en realitat no em fa patir en Brandini, sinó l’Alvise. No sé com reaccionarà si la gent canvia d’actitud amb ell.

En Brunetti es va abstenir de dir «Si és que se n’adona», perquè estava convençut que l’Alvise, tot i ser tan totxo, se n’adonaria, malgrat que no sabia explicar per què n’estava tan segur. Al final va dir:

—Això no ho farà ningú, Lorenzo, i encara menys si es tracta de l’Alvise.

—Doncs per què em sento tan protector amb ell?

—Tu t’hi sents i jo també, sens dubte —va contestar en Brunetti—. Però crec que hem de ser optimistes i posar les nostres esperances en tots dos.

—Esperances de què? —va preguntar en Vianello.

—Que en Brandini es comporti tal com ho ha fet fins ara. Ningú no se m’ha queixat mai per problemes amb ell, i sembla que s’avé força amb tothom. —Després, pensant en l’altre agent, va dir—: I l’Alvise és… bé, és l’Alvise.

En Vianello va assentir, va arronsar les espatlles i va tornar a assentir.

—Amb el nou sistema d’en Patta —va dir en Brunetti—, es passaran tot el dia al Commissariato i tornaran aquí després del torn de la tarda. Amb la quantitat de gent que arriba a anar al Commissariato, no tindran gaire temps per conversar.

Van estar tots dos en silenci una estona, en Brunetti considerant els possibles intercanvis verbals entre els dos agents.

—L’Alvise és probable que no s’adoni… —va començar en Brunetti.

—De res —va acabar en Vianello.

En Brunetti va somriure, i la tensió es va dissipar.

Es va quedar pensant en la seva desconfiança instintiva envers en Brandini.

—Em pregunto si reaccionaria així si la Chiara em digués que el seu nòvio és… no ho sé, membre de la Societat de la Terra Plana.

—Guido, excepte que la teva família conegui la seva des de sis generacions enrere i l’hagis sotmès a un interrogatori de vuit hores sobre les seves intencions, reaccionaràs malament quan la Chiara et comenci a parlar d’algun nòvio. —Abans que en Brunetti pogués protestar, va afegir—: És el que fan tots els pares. Ho portem als gens, ens resistim a l’arribada d’un nou mascle.

—Caram, ho dius com si fos gelosia —va dir en Brunetti, una mica ofès.

—Mira, és que en part potser ho és, no trobes? Al capdavall, el nòvio ens prendrà el lloc, oi? Ella pensarà que les idees del noi són correctes, deixarà que la convidi als llocs, voldrà que l’abraci, esperarà que la protegeixi.

Com que es tractava d’en Vianello, en Brunetti el va escoltar; fins i tot va considerar si hi havia una part de veritat en el que estava dient el seu amic, per molt que les seves paraules el sorprenguessin.

Va deixar passar una estona abans de dir:

—Em sembla que ens hem desviat del tema de l’Alvise i en Brandini.

Donant-li la raó, en Vianello va dir:

—Crec que el millor que podem fer és pensar que els dos homes han treballat junts i sense problemes durant anys i que continuarà sent així. No cal que ens posem tan paternalistes. —Va mirar en Brunetti per veure com reaccionava amb aquell últim comentari.

En Brunetti va assentir. Tard o d’hora, la Chiara trobaria el seu príncep blau i el portaria a casa. I quan arribés el moment ja veuria…

—Què et sembla, doncs, estem d’acord a esperar a veure què passa? —va preguntar en Vianello.

En Brunetti va assentir.

—No podem pas fer res més.

Dit això, tots dos van decidir que era hora d’anar a casa a dinar.





Capítol 9


Feia més o menys una hora que en Brunetti era al despatx havent dinat quan va sentir un soroll a la porta, va alçar el cap i va veure la seva companya de feina, la Claudia Griffoni.

—Tens un minut, Guido? —va preguntar, palplantada a la porta.

—Esclar, Claudia. Passa, sisplau.

Ella va entrar i va tancar la porta. Duia texans i una americana blau marí: creuada, coll alçat, tres ratlles primes daurades als punys. Com la que hauria pogut dur un hússar en una desfilada. Però almenys no portava medalles, i vista de prop, era evident que la tela hauria pogut suportar fàcilment una tira decorativa de diamants posats en diagonal sobre el pit, ningú no ho hauria trobat fora de lloc.

O era d’alta costura, o l’havien robat a la jove d’algun dictador de l’Europa de l’Est que s’havia passat la joventut mirant pel·lícules de guerra antigues. En Brunetti sabia que si elogiava la jaqueta ella miraria cap avall, la tocaria amb els tous dels dits i preguntaria: «Et refereixes a això?».

De totes maneres, un cop va estar asseguda, en Brunetti li va preguntar:

—D’on l’has tret, aquesta jaqueta? —pensant que la Chiara es tornaria boja per tenir-ne una d’igual.

—Aquesta cosa?

La Griffoni no el decebia mai.

—Sí.

—Un cosí meu la va trobar en una botiga de segona mà.

—On?

—A Taixkent, em sembla —va dir molt seriosa—. En fi, en algun lloc on hi havia hagut un canvi de govern recent.

—Llavors no va ser a l’Uzbekistan —va contestar en Brunetti en to neutre, i va afegir—: En què et puc ajudar?

Ella va somriure per l’elegància de les seves maneres.

—Més aviat és que tinc una cosa que et podria interessar.

—I doncs?

—Informació sobre en Luigi Rubini. M’han dit que ja es torna a reviscolar. —I la persona que l’hi ha dit sens dubte és un dels seus informadors, va pensar en Brunetti.

—Ahà —va ser l’únic que es va permetre contestar.

Això va impulsar la Griffoni a preguntar:

—Que ja t’ho esperaves?

—Tard o d’hora, sí.

—Per què?

En Brunetti va parlar abans de pensar.

—Pobre desgraciat. No se n’adonarà i ja tornarà a ser a dins.

—Ho dius de debò?

—El què, que tornarà a ser a dins?

—No, que és un «pobre desgraciat» —va aclarir ella, posant èmfasi en les dues últimes paraules. Després d’uns instants de reflexió, va afegir—: Perquè de pobre no en té res.

L’expressió d’en Brunetti va canviar i al cap d’uns instants va dir:

—Suposo que he parlat sense pensar.

—Per això és tan interessant —va contestar la Griffoni.

—El què, la meva simpatia?

La Griffoni va trigar una estona a respondre, i al final va dir:

—No, no ho dic per la simpatia, sinó perquè ha sigut un comentari impulsiu.

—Això és perquè aquest paio em cau bé, Claudia.

—Sí, nosaltres som així —va dir ella, somrient amb una mena d’arronsament d’espatlles verbal.

A qui es referia? Als italians? A les persones? Als humans?, hauria volgut saber en Brunetti, però no ho va preguntar.

El silenci es va apoderar de la sala. Una barca va tombar pel Canale di Santa Giustina, va passar rugint a una velocitat il·legal per davant de la Questura i va entorpir la conversa. Quan el soroll de la barca va minvar, en Brunetti va dir:

—Explica’m què t’han dit.

La Griffoni va abaixar la mirada i es va espolsar un bri de pols del genoll. Va passar tanta estona, que en Brunetti es va pensar que no contestaria. Tenia l’atenció posada en les mans d’ella, fines i primes, amb les ungles curtes. Examinava les venes blaves que se li veien a la mà esquerra, però no a la dreta, quan l’estança es va il·luminar de sobte, com si algú hagués portat els llums d’altres despatxos i els hagués encès tots alhora.

La Griffoni va agafar aire i es va girar cap a la finestra.

—Oh, Déu meu, ha sortit el sol.

La mirada d’en Brunetti va seguir la d’ella i va veure un cel que a Tiepolo li hauria encantat pintar: núvols densos, clapes de cel tan blau com el mantell de la Verge. Només hi faltaven un parell d’àngels movent les ales entre els aterratges segurs que proporcionaven els núvols. En Brunetti es va delectar amb el paisatge i va interpretar el cel com un senyal de glòria, no com el punt d’arribada dels vents que bufaven de Torí a Venècia, portant-hi l’aire més contaminat d’Europa.





Capítol 10


Van deixar passar uns instants perquè la llum els millorés l’estat anímic i després van reprendre el tema d’en Rubini.

—No l’has conegut mai —va començar en Brunetti—, o sigui que no has tingut l’oportunitat de saber gaire res d’ell.

—Com ara què?

En Brunetti va somriure amb aquesta pregunta i la va respondre sense pensar-hi gaire.

—Que en certa manera, és una mica com nosaltres.

En to neutre, ella va contestar:

—M’imagino que et refereixes a la policia.

En Brunetti va assentir.

—Igual que nosaltres, és rigorós protegint les seves fonts.

—Què vols dir?

—Doncs que no ha esmentat mai el nom de ningú que hagi treballat amb ell o que l’hagi ajudat en algun dels seus… negocis.

—Se suposa que ho he d’interpretar com una virtut? —va preguntar ella, mantenint el to neutre—. Perquè ho dius com si el fet que ell no cometi mai el robatori en si mateix i per tant no corri el risc de ser atrapat in fraganti d’alguna manera el converteixi en un criminal de classe superior.

Va fer una pausa per donar-li l’oportunitat de replicar, però en Brunetti va continuar en silenci.

—Fins i tot parles d’algú que «hagi treballat amb ell» o «l’hagi ajudat» —va continuar la Griffoni—, com si l’home tingués una pasticceria a Castello i aquesta gent l’ajudés a fer panettone.

Corresponent a la serietat de la seva interlocutora, en Brunetti va preguntar:

—Has llegit els arxius?

—Sí. Després que la meva… font me’n parlés, hi he donat un cop d’ull.

—I…?

—I sobre el paper, segons les transcripcions dels seus interrogatoris, no crec que tothom sentís simpatia per ell. —Va alçar una mà i va afegir—: Potser és encantador en persona, però sobre el paper és bastant fred.

Abans que en Brunetti tingués temps de preguntar, va continuar.

—He llegit tres transcripcions de declaracions que ha fet al llarg dels anys, i en cap moment sembla que entengui que algunes persones confereixen un valor estètic, fins i tot un valor emocional, a un determinat objecte. Per a ell, tant si és un estri de ceràmica com un collaret, un quadre o una peça de vidre de Murano, un objecte no és res més que un receptacle de diners. És un lloc on els diners decideixen quedar-se durant un temps. Per tant, si algú el perd… —La Griffoni va fer una pausa i va mirar en Brunetti per assegurar-se que l’escoltava atentament, i després va continuar—. I aquesta és la paraula que ell fa servir sempre, «pèrdua», com si un quadre caigués tot sol per la finestra o algú es pogués descuidar la primera edició de Pinotxo de la seva besàvia al bus.

»O potser és perquè sempre es mostra com algú que se sorprèn en veure que ha fet una cosa mal feta i promet que no ho farà mai més. —Va deixar passar uns segons i va afegir—: Però hi torna, i hi torna, i hi torna. —Al final, perdent el control de la veu, va dir—: Aquest home va triar la professió equivocada, s’hauria d’haver dedicat a la política. Ho porta a dins.

En Brunetti, que sempre havia sentit una mica de simpatia per en Rubini, va quedar parat amb aquell rampell irat. Tot seguit, amb la veu ja més calmada, la Griffoni va preguntar:

—I tu, t’has llegit les transcripcions?

En Brunetti recordava haver interrogat dues vegades en Rubini. En tots dos casos, no havia llegit les transcripcions posteriorment, sinó que s’havia basat en les notes que havia pres llavors.

—Vaig prendre notes —va contestar ell.

La Griffoni va estirar les cames i va dir:

—Fa uns quants dies vaig parlar amb una persona que solia treballar per a ell. Em va dir que en Rubini es queixa de la lentitud de la feina.

Desconcertat, en Brunetti va preguntar:

—Què significa això, traduït al llenguatge que parlem tu i jo?

—Em sembla que vol dir, si ho traslladem al llenguatge dels negocis, que com a conseqüència de la interrupció general causada per la pandèmia, i del que els economistes anomenen una contracció de la liquiditat, el mercat s’està assecant. A més, els gustos canvien, de manera que en Rubini té menys clients.

En Brunetti es va fregar un punt a la vora de la templa on els cabells se li començaven a esclarissar. Era difícil de valorar, però li feia l’efecte que podia veure-ho al mirall quan s’afaitava.

—Això es podria traduir com: «La gent ja no vol Vells Mestres, o sigui que és absurd robar-los»?

—Més o menys —va admetre la Griffoni—. També és evident que no són només les pintures les que en surten afectades, sinó també les miniatures de bronze, i oblida’t de la porcellana o el marfil tallat. —Es va ficar una mà a la butxaca de la jaqueta, en va treure una petita llibreta i va passar unes quantes pàgines.

Quan va trobar el que volia, va llegir d’una llista:

—El vidre venecià és massa fràgil. Ningú no el vol, excepte que tingui l’oportunitat d’anar i venir ràpid del lloc on el troben —va posar èmfasi a l’últim verb— i endur-se’n molt, però en general és arriscat. La plata ja no interessa. Els llibres són una bona cosa, però només si són petits, tenen almenys cent anys d’antiguitat i estan en perfectes condicions. —Va girar pàgina—. Encara hi ha un mercat per als camafeus, especialment els romans. —Després, tot i que no necessitava cap explicació, va afegir—: Perquè són molt portables. —Breu pausa—. Or i diamants i altres pedres precioses: sembla que són els objectes més populars ara mateix. —Va mirar en Brunetti i va dir, amb una veu profunda com de ràdio—: El mercat sempre està predisposat per a l’or i les pedres precioses. —Amb això, va semblar que s’acabava l’informe.

—Així, tots els quadres que hi ha a les parets de les cases de la ciutat no corren perill? —va preguntar en Brunetti.

Ella va arronsar les espatlles, com suggerint que aquest problema no la concernia gaire, cosa que bé podria haver sigut veritat.

—Si són prou grans, no. —Es va tornar a guardar la llibreta i va encreuar les cames—. Crec que aquests canvis de tendència obligaran en Rubini a adoptar noves pràctiques empresarials.

—Què vols dir, exactament? —va preguntar en Brunetti.

Repenjant els colzes als reposabraços, la Griffoni es va reclinar i va entrellaçar els dits sobre l’estómac.

—La gent que solia robar i vendre quadres, o que els feia robar per altres persones, havia de saber què valia la pena treure d’una paret o d’un marc, o bé els havien dit quina pintura havien de robar, potser fins i tot en tenien una fotografia al mòbil. Si feia temps que estaven en aquest negoci, sabien com havien de tractar els llenços per evitar possibles danys. O bé els explicaven com fer-ho.

Això havia sigut ben cert en l’experiència d’en Brunetti.

—Per tant, ens enfrontàvem a una persona amb una certa… —va començar la Griffoni, i llavors va fer una pausa per buscar la paraula adequada, i la va trobar—: Amb una certa cultura.

—I els individus que s’hi dediquen ara?

—L’home amb qui vaig parlar em va confessar que es posava nerviós quan tractava amb aquestes cares noves, creu que són gent perillosa.

Abans que en Brunetti pogués comentar res, ella va dir:

—Si ho penses bé, has de tenir uns certs coneixements per robar la pintura correcta. No pots agafar-les totes i anar-te’n de la casa amb sis llenços sota el braç.

Va fer una pausa breu.

—Però si no saps el valor de les coses, excepte en el sentit més ampli, simplement arreplegues tot el que pots: joies, peces amb pedres que brillen, pedres verdes, pedres vermelles. Ho entafores en una bossa, la treus per la finestra i tu surts al darrere.

En Brunetti la va interrompre per dir:

—Els descrius com si fossin bàrbars.

—Home, és que ho són, no? Tant els fa si els cauen coses a terra, o si les trepitgen i les esclafen. Si algú tenia un vincle emocional amb aquell objecte, a ells no els importa gens ni mica. O sigui que sí, són bàrbars, vàndals.

—I els professionals que només roben bones pintures? —va preguntar ell, i de seguida va afegir—: Els lladres antiquats són millors? —Tots dos sabien que en Rubini era un lladre pastat a l’antiga.

La Griffoni no va saber dissimular la sorpresa amb aquella pregunta. Va apartar la vista durant el que a en Brunetti li va semblar una llarga estona, després el va tornar a mirar i va contestar:

—Pensa en aquells lladres de Boston, ara no sé quants anys fa… trenta? Eren qualsevol cosa menys bàrbars. Tenien una llista detallada. Només volien el millor: un Vermeer i un parell de Rembrandts, alguns dibuixos de Degas, i ja no recordo la resta. Gairebé no van causar danys i no els van atrapar mai. Van lligar els guardes, però en cap moment els van espantar ni ferir. —Va deixar passar uns instants perquè en Brunetti ho considerés abans d’acabar—. Eren lladres, però no eren bàrbars. —La seva opinió sobre aquests últims es notava en la manera com pronunciava la paraula.

—A Boston —va dir en Brunetti, recordant que havia llegit sobre aquell tema— es van evaporar cinc-cents milions de dòlars i ningú no té ni idea de què va passar.

La resposta va trigar una estona a arribar.

—Conec una persona a Nàpols que treballa en frau i robatori d’obres d’art —va començar.

—Treballa per a nosaltres?

Ella va remenar el cap i va dir:

—Per a la Interpol. El cas Gardner és com el Sant Graal per a ells, tot i que es va produir a Amèrica. —Una pausa més llarga, i després va continuar—. Aquest robatori sempre m’ha interessat: les seves eleccions van ser excel·lents, i van vigilar de no danyar res més.

—Caram, sembla que parlis de marxants d’art —va observar en Brunetti.

—Suposo que sí —va admetre—. Coneixien les millors obres, i sembla que estaven ben entrenats i van anar amb compte.

—Què en pensa el teu contacte d’en Rubini?

La Griffoni va tancar els ulls, com si estigués cansada i resignada, i va contestar:

—Més o menys en té la mateixa opinió que tu, com si el fet de seguir les normes disculpés el que va fer.

En Brunetti va decidir no insistir en el contacte i, en canvi, la va interrompre per dir:

—Ho dius com si jo pensés que en Rubini és un querubí de Tiepolo.

—Oh, ja n’hi ha prou, Guido —es va queixar, tot i que estava somrient.

—Entesos —va dir ell—. Si et prometo que no faré més bromes, m’escoltaràs un minut i et parlaré d’en Rubini?

Ella va assentir i es va inclinar endavant, com si li hagués captat un canvi en el to de veu.

—Tres dies després de ser sentenciat aquesta última vegada, pel robatori a Pàdua, em vaig trobar la seva dona pel carrer.

La Griffoni havia quedat molt callada, inconscientment tensa pel que li pogués explicar. La veu d’en Brunetti era calmada i del tot desapassionada.

—La vaig saludar però no se m’acudia res per dir-li. Jo no tenia res a veure amb el cas perquè era fora de la nostra jurisdicció, però tot i així… bé, treballava per a l’altre bàndol.

»Ens vam quedar tots dos allà palplantats, just a davant de Mascari. —No tenia res a veure amb allò, però en Brunetti va afegir—: La Paola m’havia demanat que hi anés a comprar una ampolla de Calvados per a un guisat que estava fent.

Va deixar que el temps esborrés la trivialitat del seu últim comentari.

—I al final li vaig dir que em sabia greu el que havia passat. —Sense esperar que la Griffoni ho comentés, va continuar—: La dona em va dir que ell s’havia declarat culpable perquè li havien dit que si no ho feia, es presentarien proves al judici que mostraven tant les seves empremtes com les de la seva filla en els quadres, cosa que els convertiria en còmplices. —Va fer una pausa perquè la Griffoni ho considerés i va afegir—: Era més fàcil d’aquesta manera. Es va declarar culpable, li va caure una sentència curta i no va haver d’anar a judici. —Una pausa breu—. Només volia que sabessis per què he dit que era un «pobre desgraciat», tot i que ja sé que no ho és.

La Griffoni va estar una bona estona en silenci, fins que al final va dir:

—En Rubini li va dir al meu contacte que té unes joies art-déco i li va demanar si hi estaria interessat.

—I ho està? —va preguntar en Brunetti.

—Si en Rubini li passa fotos per ensenyar-les als clients —va explicar.

—Clients —va repetir en Brunetti—. Em pregunto si ho diuen així perquè sembli menys un robatori —va especular.

Ella va arronsar les espatlles.

—Segons el que em va dir del nou grup en què en Rubini està ficat, dubto que els importi gaire el que sembli. Són una colla de pinxos que roben allò que els envien a robar. —Després, més seriosa—: I són més perillosos.

—Per què? —va preguntar en Brunetti.

—Perquè si algú els trobés a dins d’una casa, no fugirien. —Amb un somriure de reconeixement, va afegir—: En canvi, segons el que has dit tu, suposo que en Rubini ho faria.

—Per descomptat que sí —va contestar en Brunetti—. I aquests altres? Què creus que farien?

Ho va considerar una bona estona abans de dir:

—Farien el que fos per quedar-se el que estaven robant.

En Brunetti hi va estar d’acord. No havia entès mai per què algunes persones, gairebé sempre homes, intentaven enfrontar-se als lladres o dominar-los. Molts eren pinxos, i els pinxos estaven acostumats a la violència. La Griffoni tenia raó en això.

Tal com passava sovint, la conversa s’havia desviat del punt inicial.

Va semblar que la Griffoni havia arribat a la mateixa conclusió.

—Podem fer alguna cosa amb en Rubini? —va preguntar.

—És un home lliure, Claudia —va respondre en Brunetti—. No el podem aturar de cap manera.

—Encara que comenci a vendre joies robades —va dir ella, no en to de pregunta sinó d’afirmació o de fet.

En Brunetti es va posar dret. El Silenci va entrar a l’estança, juntament amb la seva donzella, la Vergonya.

—Anem a buscar en Vianello i baixem a fer un cafè.





Capítol 11


L’ispettore es va alegrar de veure’ls, i encara més amb la idea de baixar al bar de la vora del pont a fer un cafè. Mentre caminaven per la riva, en Brunetti va preguntar a en Vianello si sabia res de l’Alvise, o fins i tot d’en Brandini, que suggerís com anaven les coses pel Commissariato de San Marco. Això incloïa, per descomptat, la pregunta tàcita de com anaven les coses entre els dos agents.

La Griffoni, que caminava per la banda dreta, la més propera als edificis, es va canviar de lloc per ficar-se entremig dels dos homes i així poder sentir més bé la resposta d’en Vianello, que era el que caminava a la vora de l’aigua.

—No gaire res —va contestar finalment—. L’únic problema que han notificat ha sigut una baralla entre un turista i la seva nòvia aquest matí.

—Què ha passat? —va preguntar la Griffoni, al mateix instant que en Brunetti deia:

—Qui t’ho ha dit?

—En Brandini —va respondre l’ispettore, i a en Brunetti li va estranyar. En Brandini havia trucat a en Vianello?

Tot rumiant en això, el commissario es va perdre la primera part del que en Vianello va continuar explicant.

—… donava la culpa a la seva nòvia per parlar amb ell mentre estava mirant el mapa al mòbil per saber on eren. —La Griffoni ja estava a punt de demanar-li que ho aclarís quan en Vianello va afegir—: Resulta que en aquell moment una dona amb una criatura ha xocat amb ells, i fins al cap d’un parell de minuts l’home no s’ha adonat que li havia pispat la cartera.

—Que de segur que li sobresortia de la butxaca del darrere dels texans —va comentar la Griffoni.

Mentre parlaven d’això, tots tres van entrar al bar i es van quedar drets a la barra. El cambrer senegalès s’hi va acostar, vestit amb texans i un jersei blau marí, després d’haver abandonat recentment la túnica blanca. Amb la túnica blanca, també li havia desaparegut el sobrenom, Bambola, ara substituït pel seu nom de pila, Bamba. Els va demanar què volien.

—Tres cafès —va dir la Griffoni per la força del costum, i va suggerir que anessin a seure a la taula més allunyada, que estava buida. En Bamba va assentir i els va dir que de seguida els hi portava.

Un cop asseguts, en Brunetti va preguntar a en Vianello:

—Com s’ha acabat això dels dos turistes?

—En Brandini m’ha dit que l’home no parava d’escridassar la seva nòvia o dona, o el que fos, dient que tot era culpa seva.

En sentir això, la Griffoni es va acostar una mà a la boca oberta i s’hi va donar uns copets, com si dissimulés un badall.

En Vianello la va ignorar.

—Assegut a la vora de la porta, hi havia un altre turista emplenant la seva denúncia pel mateix delicte, excepte que aquest havia tingut el seny de deixar el passaport i la targeta de crèdit a l’hotel, o sigui que només havia perdut els diners.

En aquell moment va arribar en Bamba amb tres tasses petites que va col·locar davant de cadascun d’ells, amb un got d’aigua al costat de cada tassa.

Mentre obria el sobret del sucre, la Griffoni va preguntar:

—I llavors què ha passat?

En Vianello va remenar el cafè i se’l va beure gairebé d’un glop. Va tornar la tassa al platet i va respondre:

—Res que ens pugui sorprendre. L’home no parava de cridar a la noia que callés, i al final l’ha agafat pel braç i l’ha començat a sacsejar.

En Brunetti s’havia acabat el cafè, i la seva tassa es va aturar a mig camí del platet tot esperant la resta de la història. Com a bon narrador, en Vianello hi havia introduït un tercer personatge, l’altre turista, i després l’havia abandonat un moment per tornar a l’acció principal.

—L’altre turista ha alçat el cap des del seu lloc, i ha dit alguna cosa en anglès al que estava escridassant la nòvia. Llavors l’home ha apartat la noia d’una empenta, ha agafat l’altre turista fent-lo aixecar de la cadira, i ha alçat el puny com si es disposés a pegar-li.

»En Brandini m’ha dit que no tenia alternativa. L’ha envoltat amb els braços, l’ha apartat i l’ha retingut fins que ha parat de cridar. Es veu que no ha trigat gaire a calmar-se, i llavors en Brandini l’ha deixat anar. El paio es deu haver adonat que una comissaria de policia no és el millor lloc per atacar algú.

—Atacar dues persones —va dir la Griffoni, i després va preguntar—: On era l’Alvise quan ha passat tot això?

—És precisament el que jo li he demanat —va contestar en Vianello—. Es veu que un home que era a la piazza ha trobat un nen perdut i l’ha dut a la comissaria. El nano estava espantat i havia d’anar al lavabo, o sigui que l’Alvise li ha ensenyat on era. Quan ha tornat allà amb el nen, ja s’havia acabat tot.

—Gràcies a Déu —va dir la Griffoni, de manera exagerada, i va preguntar—: És massa aviat per pensar que podrien passar aquesta setmana sense…?

Cap dels tres va saber trobar la paraula encertada per acabar la frase, de manera que ho van deixar així i van canviar de tema per parlar del problema de les bandes infantils, que continuaven rondant per la ciutat a les nits. Al principi es dedicaven a assaltar les botigues tancades a causa de la covid, però les bandes de nois, alguns amb tan sols dotze anys, ja no trobaven gaire diversió en el saqueig i el vandalisme, i per tant havien passat a formes de violència més entretingudes. Com la majoria de depredadors, tenien preferència per les preses petites, o sigui que els seus objectius ideals eren dones joves o, si no, nois de la seva mateixa edat, sempre que anessin en colles més reduïdes. O, encara millor, si anaven sols.

La setmana anterior, s’havia produït un incident particularment pertorbador quan dues bandes s’havien trobat poc després de la mitjanit, per casualitat, a San Simeon Grando, un petit campo no gaire lluny de l’estació, però a l’altra banda del Gran Canal. No hi va haver testimonis, només algunes persones que viuen al campo i que van sentir primer els crits i després l’aldarull. Quan van sortir a les finestres que donen al campo, la majoria de nois ja havien fugit i havien deixat un nano de dotze anys tirat a la vorera, amb el braç dret torçat en una posició estranya i el pòmul esquerre destrossat per una barra de ferro que l’assaltant havia llençat a terra, aclaparat pel pànic quan va sentir els primers crits de la gent des de les finestres.

El nombre de nois involucrats variava d’un testimoni a un altre: quatre, sis, més. Sembla que es barallaven amb qualsevol que veien passar, les bandes eren violentes i caòtiques, fins que van desaparèixer tots i van deixar enrere només el noi ferit allà a terra.

—Què van dir els seus pares? —va preguntar en Brunetti, suposant que algú havia dut el noi a l’hospital i havia telefonat als pares demanant-los que hi anessin, amb aquella trucada nocturna tan temuda per tots els progenitors.

—No ho sé —va respondre en Vianello, amb veu cansada—. Alguna cosa com «No sabem com controlar-lo».

Després d’una llarga pausa, es va fer evident que la seva voluntat per abandonar el tema no era menor pel fet de ser tàcita.

—Aquest matí he rebut un e-mail del vice-questore —va dir en Brunetti, trencant el silenci—. Em vol veure aquesta tarda. A les quatre.

—T’ha dit per què? —va preguntar la Griffoni.

En Brunetti va arronsar les espatlles.

—Quan he llegit el missatge, m’hauria agradat tenir un d’aquells àugurs romans al meu costat.

La Griffoni va comentar:

—Això ens aniria bé a tots. Mentre li poguéssim garantir a l’àugur un subministrament continu de pollastres, podria sortir cada dia al jardí per sacrificar-ne un, i després interpretar els auspicis i anunciar de què vol parlar el vice-questore i per què. Així ens podríem preparar psicològicament per a qualsevol tema que volgués tractar.

En Brunetti es disposava a fer un comentari, però en Vianello, impacient, el va interrompre preguntant:

—I com justificaria els pollastres la signorina Elettra? Com a «despeses d’oficina»?

Rient, es van aixecar de la taula. En Brunetti va anar a la barra, va pagar els tres cafès i va seguir els companys cap a la Questura, sentint les seves rialles tot el camí de tornada i pensant que ser policia no estava gens malament.

Va arribar puntual a la reunió amb en Patta, i fins i tot s’havia canviat havent dinat per posar-se un trajo gris fosc que no li agradava gaire per no fer gens de competència en elegància al vice-questore. Va arribar al petit despatx del Cèrber del vice-questore, la signorina Elettra, quan faltaven tres minuts per a les quatre, esperant poder parlar un moment amb ella per suggerir-li la idea de contractar un àugur, però llavors es va recordar que estava de viatge. Va trucar un parell de cops, i quan va sentir Avanti va obrir la porta, posant una expressió més oficial al seu posat ja prou tens, com si volgués reflectir que era conscient de la importància de la reunió.

—Buondì, vice-questore —va dir en Brunetti molt seriós.

En Patta va alçar la vista del document que tenia sobre la taula i va assenyalar amb el cap una de les cadires del seu davant. Quan en Brunetti va seure, en Patta va dir:

—Voldria parlar amb vostè sobre l’incident a Treviso.

Aquell dia en Patta duia un trajo tan fosc que tant podia ser blau marí com negre: en Brunetti no ho sabria fins que tingués l’oportunitat de veure les sabates del seu superior. Si eren negres, el trajo també; si eren marrons, devia ser blau marí.

—Amb molt de gust, dottore —va contestar en Brunetti, i va examinar la corbata d’en Patta per veure si li donava una pista, però era d’un to bordeus apagat que combinava amb qualsevol color. També se li va acudir d’ajupir-se per fingir que es cordava la sabata, però no estava segur que un cop ajupit pogués veure els peus d’en Patta.

Llavors, una veu interior li va parlar dient-li que tant era, això: el més important era que el trajo d’en Patta era millor que el que duia ell. Mentre això fos evident, la reunió tenia una possibilitat d’acabar de manera amistosa. Si en Brunetti s’hagués presentat per error amb una americana amb folre de seda bordeus, la ratlla ben marcada als pantalons i una jaqueta que el fes semblar més alt, aleshores hauria fet bé de recordar una cita inexistent amb el metge o una trucada del president de la Fiat, o fins i tot del seu sogre. Així hauria pogut pujar al seu despatx, refregar la jaqueta contra la paret unes quantes vegades i després tornar al despatx d’en Patta per continuar la conversa.

Tot seguit, els ulls d’en Patta van recórrer la figura d’en Brunetti sense fixar-se en res més que la seva cara abans de dir:

—Què en sap del tema?

En Brunetti va haver de pensar bé com havia de respondre aquella pregunta: no podia dir que havia anat a Treviso per ajudar l’Alvise; encara pitjor, no podia dir que en Vianello l’hi havia acompanyat. I tampoc podia suggerir que l’Alvise tenia dret a fer el que volgués amb la seva vida privada.

—Sens dubte menys que vostè, dottore. N’estic segur. —Abans que en Patta pogués replicar, va afegir—: He llegit l’informe, però quan he vist que no hi havia hagut detencions l’he deixat estar. —Va ser el millor que se li va acudir, i esperava que fos suficient per satisfer en Patta.

El vice-questore es va posar de seguida en alerta.

—Suposo que està al cas del que va passar a la manifestació. M’han dit que la cosa es va posar violenta.

En Brunetti va fer cara d’escepticisme i va contestar:

—No n’hi ha per a tant, podria haver sigut pitjor.

—Què vol dir?

—Un dels nostres homes era allà, precisament sortia del centre comercial COIN quan van començar els aldarulls. Va veure que hi havia pocs agents uniformats, de manera que es va acostar al responsable per ensenyar-li la placa i oferir la seva ajuda, però abans d’arribar-hi un dels manifestants el va atacar amb un pal de fusta i el va deixar abatut. Quan es va poder aixecar, allò era un caos, i l’únic que va poder fer va ser intentar defensar-se. Al final, un dels agents de Treviso el va agafar, el va ficar al darrere d’un cotxe policial i el va portar a la Questura.

—Un dels meus homes? —va preguntar en Patta, com si en Brunetti hi hagués tingut alguna cosa a veure.

—Sí, signore.

De sobte en Patta va quedar immòbil. Va fixar la mirada en en Brunetti, com si es preparés per avaluar-lo o per acusar-lo d’alguna cosa.

—Qui era? —va preguntar.

—L’agent Alvise, signore. —Després, convençut que per a en Patta tots els agents uniformats eren tan idèntics com les fitxes del joc de dames, va continuar—: Fa molts anys que forma part del cos. He treballat sovint amb ell i sempre m’ha semblat un agent excel·lent.

—Alguna queixa?

En Brunetti ja s’esperava aquesta pregunta, de manera que va fer servir l’expressió de sorpresa que ja duia preparada i va contestar:

—Cap. —Es va permetre un petit somriure—. Vaig parlar amb un amic d’allà, en Danieli, un bon home, i més o menys ho vam resoldre entre nosaltres. Es va disculpar en nom dels seus homes i em va dir… —En Brunetti va fer una pausa com per preparar el vice-questore per a la importància del que estava a punt de dir— que ens deu un favor per això, especialment avui dia que la gent està tan disposada a criticar la policia pel més petit error.

En Patta es va relaxar reclinant-se a la cadira. Al cap d’una estona, va dir:

—Ens deu un favor —en un to que, si en Patta hagués estat capaç de ser amable, hauria sigut considerat. Però tal com era, deixava clar el plaer que sentia el vice-questore pel fet de tenir un altre agent de policia en deute amb ell.

En Brunetti va quedar callat, esperant a veure què faria o diria en Patta. Com que el silenci s’allargava, en Brunetti va decidir actuar segons les normes i va dir:

—Volia demanar-li consell, dottore.

Potser perquè era en Brunetti qui li demanava consell, en Patta el va mirar amb desconfiança i va preguntar:

—Sí? Sobre què?

—Aquests últims dies, la dottoressa Griffoni i jo hem sentit a parlar d’en Luigi Rubini. —Va fer una pausa per donar l’oportunitat a en Patta de dir que reconeixia el nom, o no. Com que semblava que no, en Brunetti va continuar—. S’ha dedicat al robatori d’obres d’art des de fa anys, però sempre com a intermediari: segurament té una llista de clients als quals no els deu importar gaire la procedència dels objectes, sobretot pintures, que ell els ven. I la gent que els té, és a dir, que els té per vendre, sembla que el coneixen i hi confien.

—Ja n’he sentit a parlar —va dir en Patta.

—Sap que fa un any que és fora de la presó?

En Patta va semblar sorprès en un primer moment, però llavors va assentir.

—A tots dos ens han dit que és possible que s’estigui preparant per tornar al negoci.

En Patta va alçar la mà i va obrir la boca com si es disposés a parlar, però tot seguit la va abaixar i va continuar en silenci. Si això era un senyal per demostrar que respectaria la privacitat de les fonts d’en Brunetti i la Griffoni, molt millor.

—Només és un rumor, senyor —va dir en Brunetti. Després, en una mostra de deferència, va preguntar—: Creu que hi ha alguna possibilitat de poder persuadir un magistrat perquè ens autoritzi l’accés al seu telèfon?

—Es refereix a l’accés als números que li han trucat i als que ell ha trucat, o a la gravació de les trucades?

—No, senyor, en realitat només és un rumor, o sigui que crec que n’hi hauria prou amb els números que li han trucat i on ell ha trucat.

En Brunetti, com sempre, va haver de calcular fins on podia arribar amb la petició a en Patta per trobar l’equilibri perfecte: la demanda havia de proporcionar informació important i alhora semblar innòcua. Si els números de telèfon d’alguna manera conduïen a una detenció, segur que seria la sol·licitud d’en Patta el que hauria iniciat el camí cap al descobriment. En canvi, si no conduïen enlloc, simplement seria un altre dels esforços fracassats d’en Brunetti. A en Brunetti tant li feia una cosa com l’altra, sempre que pogués examinar aquells números de telèfon.

Després de tenir en Brunetti una bona estona esperant la resposta, en Patta va dir:

—Faci el que cregui que és millor —i es va centrar de nou en els documents de sobre la taula—. Comprovaré si el magistrat a qui l’hi demani hi està d’acord.

—Gràcies, senyor —va dir en Brunetti, ansiós per sortir d’allà amb l’acceptació d’en Patta encara ressonant-li al cap.





Capítol 12


Sortint del despatx d’en Patta, en Brunetti va baixar per veure si trobava l’Alvise i es feia una idea més clara de com anaven les coses. Va resultar que tant ell com en Brandini eren a la sala de la brigada, però ja s’havien tret l’uniforme i, per tant, semblaven més joves i gairebé del tot inofensius. Estaven drets, amb els braços plegats davant del pit i repenjats cadascun en una taula, aparentment enmig d’una animada conversa.

Quan s’hi va acostar, en Brunetti va sentir que l’Alvise deia:

—No en sap gaire de cuinar, ni de menjar tampoc, o sigui que potser passo pel supermercat anant cap a casa per comprar un pollastre a l’ast, bullo unes quantes patates i ho porto a taula per sopar. —Després, abandonant el to de fastigueig, va afegir—: La veritat és que tant li fa què menja.

En Brandini —ara en Brunetti es va adonar que en realitat era molt alt i corpulent— havia quedat perplex i bocabadat pel que acabava de dir l’Alvise. Va moure el cap amb consternació.

—És increïble —va dir, amb la veu suavitzada per la sorpresa.

—El cap de setmana, faig el que solia fer la meva mare —va continuar l’Alvise—. Preparo un dinar especial de diumenge, així havent dinat tothom té ganes de seure a la sala d’estar, mirar una pel·lícula antiga a la televisió i fer una mica de migdiada. Per ajudar a la digestió. —Girant-se cap a en Brunetti, l’agent va dir—: Quan vivia a casa, fèiem això cada diumenge. I vostè, commissario?

—Sí, més o menys el mateix, Alvise —va respondre en Brunetti, malgrat que la seva família no havia tingut mai televisor i només de tant en tant tenien prou menjar per fer un bon dinar dominical. Però sí que recordava les migdiades del diumenge, sempre en una butaca de la sala d’estar, i normalment amb un llibre obert a sobre la falda. En Brunetti va mirar l’altre agent i va preguntar—: I tu, Brandini?

—Igual que la família de l’Alvise, senyor. —Després, somrient amb el record, va afegir—: Era l’únic dia de la setmana que tenia la sensació d’haver pogut menjar prou.

—Això és terrible —va dir l’Alvise de manera espontània—. La canalla sempre hauria de tenir menjar suficient. Passar gana és terrible.

Malgrat que no considerava prudent aventurar-se en converses personals amb els agents, en Brunetti va quedar sorprès per la passió amb què parlava l’Alvise.

—No era així a casa teva? —va preguntar.

A l’Alvise li va aparèixer el somriure habitual a la cara.

—Oh, no, signore. Ben al contrari. El meu pare era carnisser, o sigui que sempre…

—On? —el va interrompre en Brandini abans que l’Alvise pogués dir res més.

—A la Via Garibaldi: més o menys a la meitat de la banda esquerra, entre la verduleria i la barberia.

—Maria Vergine! —va exclamar en Brandini—. La meva mare sempre hi anava a comprar. —En Brunetti va veure que es mirava l’Alvise com si fos la primera vegada que el veia—. Deia que sempre tenia la carn molt bona.

Llavors, en Brunetti es va fixar que alguna cosa trucava i tot seguit entrava a la memòria d’en Brandini. L’agent es va inclinar endavant i va tocar el braç de l’Alvise per captar-li l’atenció.

—Deia, la meva mare, que el carnisser sempre posava un tros més de carn, un bistec o una botifarra o un parell de cuixes de pollastre, als paquets de les dones que tenien tres fills o més.

L’Alvise va abaixar el cap i es va mirar els peus; s’havia posat molt vermell.

—Oi que ho feia? —va preguntar en Brandini. Silenci—. Oi que sí?

Encara amb el cap cot i mirant a terra, l’Alvise va dir amb un fil de veu:

—M’ho va fer prometre.

—Qui? —va preguntar en Brandini.

—El meu pare. —Pausa—. Ara està jubilat.

—Què et va fer prometre?

—Que no ho diria mai.

—El què?

—Que feia això.

—Que posava carn de més?

Aquesta vegada l’Alvise no va fer res més que assentir.

—Però per què?

Finalment, l’Alvise va alçar el cap, com si l’haguessin atrapat fent una malifeta.

—Perquè pensava que faria avergonyir les dones si sabien que ell era conscient que eren pobres —va respondre, i va tornar a acotar el cap.

En Brandini es va quedar immòbil i en silenci, i en Brunetti va recordar una cosa que havia llegit a la Bíblia, més o menys a la mateixa època en què el pare de l’Alvise potser posava un parell de cuixes de pollastre de més o una botifarra amb farigola i all al paquet de la mare de l’altre agent: igual que l’esposa de Lot, en Brandini també s’havia convertit en una estàtua de sal.

En Brunetti va fer un pas endavant i va donar un copet a l’esquena de l’Alvise.

—Nois, és molt aviat per parlar de menjar. No puc anar-me’n fins d’aquí a una hora, i ara per culpa vostra no podré fer res més que seure al meu despatx i pensar en què hi haurà avui al vespre per sopar. —Va mirar el rellotge i va dir—: El vostre torn ja s’ha acabat, o sigui que ja podeu anar cap a casa, quina sort que teniu!

En Brandini va tornar a la realitat. L’Alvise es va separar de la taula i va anar cap a la porta.

—Fins demà, commissario —va dir, fent una salutació mig oficial a en Brunetti. En Brandini el va seguir sense acomiadar-se del commissario, la seva expressió encara no havia decidit com reaccionar amb el que acabava de dir l’Alvise.

Per passar el temps més ràpid, en Brunetti va tornar al despatx per fer el que sempre advertia als seus fills que no fessin: tafanejar per la xarxa. Va pensar que potser trobaria alguna cosa sobre el professore Renato Molin, a qui recordava haver conegut anys enrere en algun sopar de la universitat. Segur que devia haver publicat alguna cosa durant tots aquells anys de docència a la universitat.

El codi i el pin de la Paola com a membre de l’arxiu JSTOR li va donar accés a la majoria de revistes acadèmiques editades a Europa i els Estats Units, i va començar a buscar algun article escrit per en Renato Molin, professor d’història medieval italiana a Cà Foscari.

Va trigar una estona a compilar la llista, un total de disset articles escrits en un interval de vint-i-tres anys. Un tractava de l’elecció impugnada d’un dux del segle XI. Un altre parlava del saqueig de Zara, a la costa de Dalmàcia, el 1202. Altres explicaven diversos setges aquí i allà. Un article presentava les prostitutes de Venècia com a avorrides. Més de la meitat discutien sobre les vicissituds de la família Molin. Fent una ullada als títols i als primers paràgrafs d’aquests articles, en Brunetti es va fixar que, gairebé amb una precisió aristotèlica, els Molin havien seguit el patró del filòsof per a la tragèdia: es va produir un ascens a les altes esferes durant el tempestuós segle XVII, van assolir el cim de l’èxit amb Francesco Molin com a dux durant gairebé una dècada, i després es va produir el ràpid declivi fins a acabar en una família dividida en dos, turmentada per la discòrdia mentre les dues parts reclamaven el títol i la riquesa.

En Brunetti va decidir llegir un article sobre la pèrdua de l’estatus nobiliari de la família i un altre sobre el setge i la caiguda de Zara. Tots dos estaven molt documentats i escrits de manera inexpressiva, com si en Molin pensés que podia defensar el seu argument amb la densitat de les notes a peu de pàgina i la solemnitat del seu estil. El setge —el saqueig i el pillatge en una ciutat de catòlics— era una tediosa llista de dades: d’homes allistats, de vaixells de transport, de marcs de plata pagats i rebuts, de cavalls, i de qualsevol cosa que es pogués comptar. El tumult, l’escalada dels murs, l’assalt i el trencament de pedres i ossos, la rapinya i la bogeria: passaven gairebé sense ser descrits, com si l’autor hagués quedat esgotat amb tantes xifres i demanés als lectors que omplissin ells mateixos les accions que faltaven —el saqueig i el pillatge, guanyar, perdre, morir— tot llegint. En resum, el setge de Zara era avorrit.

Ara encuriosit per l’autor, en Brunetti va continuar dins del compte de la Paola i va entrar a la biblioteca de la universitat, amb l’esperança d’esbrinar si l’estil de prosa maldestre del professore Molin ja era així en les seves primeres publicacions, o si els seus anys com a acadèmic l’hi havien encomanat, com si fossin polls.

Abans d’accedir a aquest material, en Brunetti va fer una ullada al rellotge i va veure que s’havia passat més d’una hora en la companyia de la prosa del professore Molin. És a dir, que ja n’hi havia prou. Era hora de deixar enrere totes aquelles dates i frases, les treves trencades i les ciutats en flames per tornar amb la dona i els fills, satisfet que la família, i no la conquesta, fos el centre de la seva vida.





Capítol 13


L’endemà al matí, a última hora, en Brunetti era al seu despatx parlant amb un col·lega de la Questura de Gènova que li demanava informació sobre un venecià detingut per assetjament l’any anterior que havia eludit una imputació penal només adduint que l’empresa on treballava el traslladava de Venècia a Gènova. Com que la dona que havia posat la denúncia vivia i treballava a Venècia, es va decidir permetre-li el trasllat a l’altra ciutat, amb la condició que un cop allà es presentés una vegada al mes a la policia local i no tornés a Venècia sense informar-ne la policia.

El col·lega d’en Brunetti li trucava per informar-lo que, malgrat que efectivament l’home treballava a la mateixa empresa, no s’havia presentat mai a la policia de Gènova. A més, el policia li va explicar que havia estat més d’un mes intentant posar-se en contacte amb l’home, però no contestava ni les trucades ni els e-mails, i per tant el commissario volia demanar a en Brunetti si coneixia aquell individu.

—El vaig interrogar —va dir en Brunetti—. Dues vegades. —Estava a punt de comentar que creia que aquell home era mentider i perillós, però llavors va pensar que no coneixia el seu interlocutor i per tant no sabia fins a quin punt havia de ser discret. No se sabia mai el futur d’una trucada telefònica, quan o com es podria girar en contra de les persones implicades en la conversa.

En Brunetti recordava haver desconfiat de l’home que havia interrogat, de fet, n’havia desconfiat i no li havia agradat. Actuava com si la dona a qui havia estat seguint, trucant i escrivint s’hagués de sentir afalagada per les seves atencions i la seva persistència. Insistia que la dona havia reaccionat de manera exagerada al que no era res més que una expressió masculina d’admiració i, sí, també ho admetia, d’interès.

En cap moment durant l’hora que van passar junts en Brunetti va captar ni un indici de penediment per haver molestat i fins i tot espantat aquella dona. Recordava que l’home havia preguntat: «A veure, no hauria d’haver-ho considerat com un compliment? Soc ben educat, amable, tinc una bona feina i un munt d’amics interessants». No només es va descuidar de comentar a en Brunetti que també tenia una esposa i dues criatures, sinó que va continuar dient que la dona no hauria d’haver fet tant d’enrenou per allò. «Anar a la policia!», havia exclamat l’home, com si ella li hagués anat a calar foc a casa.

En Brunetti, que havia mantingut converses similars amb altres homes —violadors i assetjadors i assassins—, es va mostrar impassible i va prendre notes, conscient que potser després li demanarien què en pensava.

En Brunetti l’havia trobat arrogant, deshonest, orgullós del seu encant i la seva intel·ligència. L’havia inquietat la manera com parlava de la dona que ell insistia que respectava i admirava, malgrat que no en va destacar cap qualitat, fora de la seva arrogància i falta de simpatia cap a ell. Semblava ben convençut, al parer d’en Brunetti, que ella tenia l’obligació de correspondre al seu interès.

Al final de l’interrogatori, el commissario estava segur que aquell home representava una amenaça per a la seguretat de la víctima, i va pensar que un trasllat a Gènova no seria suficient per fer-li canviar les creences envers les dones en general. Va veure ben clar que trobava les seves opinions absolutament justificades i que creia amb fermesa en els seus drets sobre aquella dona.

Era responsabilitat d’en Brunetti, com a agent que havia dut a terme l’interrogatori, escriure un resum i una opinió sobre el que l’home li havia explicat i ell havia observat durant aquella estona. El commissario, que sabia que no hi havia cap possibilitat que els jutges l’enviessin a la presó, havia aconsellat amb èmfasi que li assignessin un treballador social especialitzat en psiquiatria i anés a visitar-se amb aquesta persona almenys un cop per setmana. A més, havia suggerit que se li proporcionés un braçalet per tenir controlada nit i dia la seva ubicació per tal que la policia pogués comprovar que es mantenia a més de dos-cents metres de la dona, del seu lloc de treball o de casa seva. Al principi, en Brunetti havia evitat escriure que l’home era «perillós», i havia pensat d’afegir-hi «potencialment» al davant. Però llavors va recordar la manera com havia parlat d’ella i va presentar l’informe amb un «perillós» sense cap adorn.

Fins i tot mentre feia aquelles recomanacions, en Brunetti sabia que serien ignorades. L’home havia presentat proves de la feina per demostrar que el traslladaven a Gènova, per tant, per què calia fer la despesa de controlar-li els moviments? Era un dels màxims directius de l’empresa, i tal com s’havia afirmat des del principi, estava casat i tenia dos fills.

I ara, un any després, algú s’estava prenent la molèstia de revisar la seva sentència. Des de l’inici de la trucada, la veu de l’interlocutor havia mostrat preocupació i un cert grau de disgust pel comportament del desaparegut. Però ni tan sols això era suficient per despullar en Brunetti de la capa protectora de cautela amb la qual s’havia embolcallat al llarg dels nombrosos anys de feina policial.

—Em sap greu no poder-lo ajudar més —va dir en Brunetti—. Mentre no torni a Venècia sense avisar, no hi hauria d’haver cap problema.

—«No n’hi hauria d’haver», exacte —va repetir el policia de Gènova, i tot seguit va donar les gràcies a en Brunetti i va penjar.

Tanmateix, en Brunetti no es podia treure la conversa del cap, aquell tema l’amoïnava. De què havia servit passar de puntetes per la realitat i descriure els fets de manera que semblessin menys greus del que eren? L’home de Gènova era perillós: tant si tornava i molestava la dona de Venècia com si en trobava una altra a Gènova i projectava els seus sentiments cap a ella fins que se’n cansés i presentés una denúncia a les autoritats o ell decidís que d’alguna manera havia d’obligar-la a reconèixer els seus desitjos.

L’experiència com a policia havia demostrat a en Brunetti que quan s’exercia violència contra una dona, massa sovint la víctima es preguntava si havia fet alguna cosa per provocar-la. Mostra violència contra un home, i ell s’hi tornarà amb violència.

Amb la frase «reconèixer els seus desitjos» clavada a la ment, en Brunetti es va aixecar de la cadira. La dona no havia de reconèixer res del seu assetjador excepte que era perillós i s’hauria de… I aquí en Brunetti va aturar els pensaments, conscient que era incapaç d’acabar la frase. Es va endur aquesta idea escales avall i fora de la Questura amb l’esperança que, igual que la pudor, s’evaporés mentre anava caminant cap a casa per dinar.

En Brunetti va passar tota la tarda redactant avaluacions de personal dels membres de la branca uniformada, una tasca que cada any ajornava d’un mes a l’altre. Aquest any, se li demanava que comentés el rendiment de tres nous agents, i també d’en Brandini i en Foa, el pilot.

L’actuació dels nous agents era adequada, si bé n’hi havia un que potser estava massa impressionat amb l’autoritat que li atorgava l’uniforme. En Brunetti, que havia parlat amb aquest jove, en Garofolo, unes quantes vegades, tenia la sensació que aquells aires de grandesa li desapareixerien amb el temps, i per tant va escriure: «Sembla que es convertirà en un bon agent». Va passar el següent quart d’hora escrivint nimietats similars sobre els altres novells, que al parer d’en Brunetti eren joves intel·ligents que tenien un interès sincer de poder ajudar la societat d’alguna manera.

Va fer una pausa quan va arribar el torn d’en Brandini, va deixar el seu expedient de banda i va agafar el d’en Foa. Va mirar la pantalla de l’ordinador, va alçar els dits sobre el teclat i va quedar sorprès, després d’uns instants de distracció, en descobrir que havia escrit Montisi en comptes de Foa. Va apartar les mans de cop, però no va poder evitar recordar l’altre pilot. Quant de temps feia que l’havien assassinat? Deu anys? Més?

—Quin bon jan —va dir en Brunetti en veu alta, decidint que allò servís d’epitafi, i tot seguit va esborrar el nom amb un punt d’aflicció i el va substituir per Foa. Era fàcil elogiar el pilot. Duia la laguna a les venes, com la majoria dels veritables barquers de la ciutat, però en Brunetti va trobar una manera més elegant d’escriure això a l’informe d’avaluació.

I ara en Brandini. El commissario va llegir els diversos comentaris que s’havien arxivat en el seu expedient i hi va detectar una certa moderació, potser fredor. Tots eren positius, tothom parlava de la seva «professionalitat», però no semblava que ningú esperés amb candeletes que l’assignessin per sortir a patrullar amb ell. En Brunetti va ignorar tot això i, segons la seva pròpia valoració, va esmentar l’òbvia —el commissario va dubtar entre escriure evident o òbvia, i al final va triar la segona opció— preocupació d’en Brandini per les persones en perill. Va posar com a exemple la gestió de l’incident al Commissariato, que s’hauria pogut tornar violent si en Brandini no hagués tingut l’encert d’intervenir-hi. En Brunetti hi va afegir un comentari, destacant l’habilitat d’en Brandini com a negociador.

Poc després d’acabar, la Griffoni va entrar al despatx i li va demanar si volia baixar al bar de la cantonada a prendre una xocolata desfeta.

—Com en els llibres policíacs nord-americans —va respondre en Brunetti, amb un somriure—. Dos detectius durs baixen al bar, es prenen una xocolata desfeta i debaten si hauria de dur nata muntada per sobre o no.

—Encara sort que porto la pistola a sobre, doncs —va dir la Griffoni molt seriosa donant-se un copet al maluc, on no s’hi veia cap indici d’una pistola—. Ningú impedirà que em mengi la xocolata amb una mica de nata.

Mentre eren al bar berenant, en Brunetti va explicar a la Griffoni la manera com havia reaccionat en Brandini quan s’havia assabentat de la generositat del pare de l’Alvise.

—Semblava que li haguessin clavat un cop de porta a la cara —va explicar.

Ella va assentir.

—Suposo que se li fa estrany que un homosexual pogués tenir uns pares com cal, o que encara ho siguin, si he entès bé el que diu l’Alvise: que ell i en Cristiano van a casa seva a dinar gairebé cada diumenge.

—El coneixes?

—Qui? En Cristiano? —va preguntar ella.

En Brunetti va assentir.

—Sí —va respondre, fent un altre xarrup de xocolata—. M’ha fet… algunes feines.

—Esclar. L’Alvise diu que és fuster.

—I molt bo —va contestar—. Si mai necessites…

—Quants en deuen quedar a la ciutat? —va preguntar en Brunetti, no pas pensant que ella ho sabria, sinó simplement per expressar l’obvietat d’una altra manera: tots els artesans tancaven el negoci, o es jubilaven o es morien.

Es va sentir la seva pròpia veu rondinaire i hi va reconèixer el mateix antic plany per l’extinció dels vells costums, les distorsions causades pel turisme, la impossibilitat de trobar un bon cafè, pa, sabaters, botons, caquis… i qui sap què més.

—En fi, almenys en Bamba fa la millor xocolata de la ciutat —va dir, allunyant-se a consciència de la nostàlgia i els planys per beure’s l’últim glop de xocolata. No era un aperitivo gaire adequat, tots dos ho sabien, però almenys els entretindria la gana un parell d’hores més.

En Brunetti estava dret a la porta de la terrassa, contemplant la ciutat i pensant que era hora d’anar a dormir, quan li va sonar el telèfon. L’havia deixat a la butxaca de la jaqueta, i per un moment va pensar de no contestar perquè ja era a casa i ja havia sopat, i fos qui fos podia trucar-li en hores de feina. Al cap de sis tons va parar, i immediatament va tenir la seguretat que havia ignorat una trucada important i es va penedir de la seva tossuderia.

Quan es va girar cap a la sala d’estar, va aparèixer la Paola amb el seu telefonino a la mà.

—És en Vianello —va dir—. Amb la seva veu de males notícies. —No ho havia dit amb ironia. Havia contestat moltes trucades d’en Vianello i sabia quan tenia males notícies. Va passar el mòbil a en Brunetti i se’n va tornar al seu estudi.

—Digues —va dir en Brunetti.

—Acabem de rebre una trucada d’un home que diu que creu que ha vist un cos a l’aigua.

—On?

—Just al principi de Giacinto Gallina. A prop del pas subterrani.

En Brunetti va fer un soroll que significava que ho havia entès i va preguntar:

—Qui hi ha anat?

—De moment ningú. M’acaben de trucar.

—On ets?

—A casa. Però en Foa ja està venint. Vols que passi a buscar-te?

En Brunetti va mirar el rellotge. Eren gairebé les onze.

—Sí. És probable que sigui més ràpid pujar pel Canal i recollir-me de pas.

En Vianello va fer un gruny d’assentiment i després va dir:

—Seré a l’embocadura de la teva calle d’aquí a un quart d’hora. —En Brunetti es pensava que l’ispettore ja havia acabat, però va preguntar—: Vols que truqui als Carabinieri de Gesuiti?

En Brunetti va sentir la sirena d’en Foa per sobre de la veu d’en Vianello i va contestar:

—Ja els truco jo. —Després, com que no volia que el forense acceptés anar-hi perquè l’hi havia demanat ell, en Brunetti va dir—: Pots avisar en Rizzardi, tu?

—Esclar —va respondre en Vianello, i va penjar.

En Brunetti va marcar immediatament el 112, va dir el seu nom i rang, i va informar del que en Vianello li havia explicat, dient que serien al Ponte Panada al cap de quinze o vint minuts.

Després va anar a l’estudi de la Paola i li va explicar el que li havia dit en Vianello.

—Ja m’he imaginat que seria una cosa així —va dir ella—. Espero que sigui una falsa alarma.

En Brunetti va assentir.

—Posa’t l’armilla, Guido, que fa fred. —Tot just un mes enrere li havia regalat una armilla de plomes, que era prou còmoda i pesava menys que unes ulleres de sol, o almenys a ell li feia aquesta sensació.

—No vull que la Chiara sàpiga que tinc aquesta armilla —va dir—. De seguida endevinaria de quin ocell són les plomes.

—No li faria gens de gràcia, oi? —va comentar la Paola.

—Podríem fer-la dormir una nit a la terrassa perquè sàpiga què és tenir fred.

—Segurament trucaria a la policia perquè ens detingués —va dir ella.

—No hi havia pensat, en això —va contestar en Brunetti, i va anar a l’habitació per posar-se un jersei més gruixut.

Va tornar al cap de pocs minuts, amb una trenca de llana fosca i una bufanda gruixuda al voltant del coll.

—I l’armilla? —va preguntar ella.

En Brunetti es va abaixar el coll de la jaqueta i li va ensenyar la tela blau marí de l’armilla.

—Perfecte.

—No m’esperis desperta —va dir ell.

—Sempre dius el mateix.

—I tu sempre m’esperes desperta.

—Entesos. Aniré a dormir a les dues si encara no has tornat.

—M’alegro que m’hagis dit que em posés l’armilla —va dir ell, mentre s’hi acostava per fer-li un petó sobre el cap. Tot seguit va anar cap a la porta i va sortir del pis.

Dret a la riba, contemplant el Palazzo Farsetti, en Brunetti pensava com li agradava aquell moment del seu ofici de policia. Entrada la nit en una ciutat buida, es podia moure com volia i tan ràpid com podia. No hi havia ningú per aturar-lo, per demanar-li on anava. I l’aigua negra i opaca del seu davant, gairebé plana, en aquella època de l’any amb menys turisme, pràcticament estava immòbil a partir d’una determinada hora.

Va observar els edificis de l’altra banda, després es va girar per mirar cap a Rialto, il·luminat des de sota, arquejant-se sobre la negror. Qui s’ho creuria, això? Qui s’ho podria creure?

A la seva dreta, va sentir la llanxa, sense sirena; quina falta feia? El Canal estava buit fins allà on li arribava la vista, al desviament de la universitat. Ni barques, ni ocells, ni cap senyal d’activitat humana.

La llanxa, amb el llum reflector encès al capdavant, va fer el revolt i va semblar que agafava velocitat a mesura que adreçava el rumb. Ràpida com un ocell, es va anar acostant esvelta i àgil; es notava que en Foa es coneixia tots els desembarcadors. Els llums l’enfocaven directament a ell, i de sobte el motor va canviar a marxa enrere. L’impuls va intentar continuar fent força però va fracassar: la barca va alentir la marxa fins que es va aturar als seus peus.

En Brunetti es va agafar a la mà que li oferia en Vianello, va pujar a bord i va entrar a la cabina oberta. En Foa va assentir però no va dir res, va virar cap al centre del Canal i va continuar, guanyant velocitat de forma progressiva.

—En Rizzardi ja va cap allà —va dir en Vianello com a benvinguda—. Per si de cas.

Després d’això, cap dels dos va parlar. Encara no hi havia cap crim; només quan n’hi havia un podien parlar-ne. Tampoc podien parlar de la bellesa del paisatge, perquè no hi havia res de nou per comentar. Es van limitar a observar, mentre avançaven, aquell estrany estat de calma. Tot el que passava davant seu era normal.

No hi havia gent al pont quan hi van passar per sota. En Brunetti es va fixar que, a banda i banda del Canal, cada vegada hi havia més edificis tapats amb llargs protectors de plàstic que ocultaven el que passava a l’interior. Coneixia la progressió: es muntava una bastida metàl·lica de quatre, cinc o sis pisos. Es col·locava un casc de plàstic rectangular a la teulada. Es desplegaven els protectors blancs que ho cobrien tot, des del teulat fins a la vorera. Com si haguessin esbudellat els edificis, ara els trams d’escales d’un pis a l’altre eren a l’exterior. I com conjurats per art de màgia, els ascensors apareixien en diversos llocs de les façanes i els laterals.

Els obrers anaven amunt i avall tot el dia, o pujaven en ascensor carregats amb paquets tan alts com ells de plaques aïllants o tones de teules. Unes enormes grues s’instal·laven a les aigües del Gran Canal, i lentament transportaven amb els becs les bigues, marcs de finestra, rajoles de lavabo de diferents mides i colors, i ho col·locaven a la teulada o en diversos punts darrere dels vels de plàstic.

Diuen que els ocells han de buscar i menjar l’equivalent a un quart o la meitat del seu propi pes cada dia. Com ho feien aquestes grues? Quantes tones necessitaven per mantenir-se en moviment tot el dia, implacables en el seu desig de fer-ho tot autèntic, respectuós i acceptable per als nous amos? Antic, sí; però que sigui pràctic també. Ens podríeu trobar un bon Tiepolo, i ens agradaria tenir una habitació gran per fer servir com a estudi. Sí, amb llibres. I no us oblideu del forn per a pizzes, que als nanos els fa il·lusió. I també un home cinema.

La llanxa va virar a la dreta i va reduir la marxa, i en aquell moment a en Brunetti li va venir al cap una de les moltes històries familiars que s’havien produït en els últims anys. Un cosí seu treballava a Mestre en el que ell definia com a embellidor de coses, persuadint els estrangers rics que es traslladaven a Venècia sobre què escollir, què comprar i on col·locar-ho. Uns quants anys enrere, havia dut en Brunetti a veure dues cases que havia planificat, i en Brunetti havia quedat sorprès i es va alegrar de trobar-les maques. «Ho faig per la casa», havia replicat el seu cosí. «La casa sap el que vol, a diferència dels propietaris, que no sempre ho saben. No puc permetre que l’espatllin».

Els Carabinieri havien arribat al lloc abans que la policia, però no feia gaire estona, perquè el pilot encara estava lligant una corda a l’anella metàl·lica del dic de la banda esquerra del canal; quan va acabar i es va redreçar, en Brunetti es va sorprendre de la seva alçada, ja que almenys passava d’un cap qualsevol dels presents. Els altres dos carabinieri eren un tros enllà del moll. Estaven quiets contemplant l’aigua del canal. Entre ells dos hi havia un home amb un abric fosc que assenyalava en direcció als nouvinguts, però cap a l’aigua, no pas els homes. En Vianello i en Brunetti s’hi van acostar per saludar els carabinieri. Tots dos coneixien el tinent Filini, que els va presentar en Massimo De Mori, l’agent que l’acompanyava, i després en Paolo Comisso, l’home que havia vist el que podria ser un cadàver a l’aigua.

—Ha sigut almenys fa mitja hora —va dir en Comisso, apujant-se una mica la màniga de l’abric per consultar el rellotge—. Tornava cap a casa. —Va assenyalar al capdavall del moll, que acabava amb una porta que servia com a carreró sense sortida—. M’ha semblat veure una mà a l’aigua. —Va remenar el cap unes quantes vegades, potser encara de l’ensurt o per mirar de treure’s la imatge del cap—. Just allà —va continuar, assenyalant l’aigua davant seu.

Deixant que en Vianello parlés amb en Comisso, en Brunetti es va atansar a la vora de l’aigua i va recórrer amb la mirada tota la zona que hi havia davant seu, després la banda esquerra i en acabat la dreta. Va veure un got de paper que passava flotant, va cridar en Foa i li va fer senyals perquè anés cap allà.

El pilot hi va anar de seguida, i en Brunetti, assenyalant el got de paper, li va demanar si podia calcular quina distància s’hauria desplaçat una cosa dins l’aigua en mitja hora.

En Foa es va acostar al got i va deixar la seva cartera a terra, al mateix nivell que l’objecte. Després va mirar el rellotge durant dos minuts i va comprovar la nova posició del got: amb prou feines havia avançat un parell de centímetres pel canal, arrossegat per una marea lenta.

Va recollir la cartera, es va girar cap a en Brunetti i va dir:

—Suposo, perquè això depèn de les dimensions i la flotabilitat, que no arribaria a desplaçar-se ni un metre.

—Gràcies, Foa —va dir en Brunetti, i li va donar un copet a l’espatlla. Després es va adreçar al tinent i els altres—: Ja l’han sentit.

Van caminar en fila i a pas lent, amb els ulls clavats a l’aigua, en Vianello al capdavant. En Foa i l’altre pilot s’hi van afegir amb llanternes. Es van col·locar al mig del grup i se’n van separar mig metre, creant així un únic oval de llum que es movia lentament.

Els minuts avançaven tan a poc a poc com ells mateixos. Algunes persones van travessar el pont en una direcció o l’altra, però totes van tenir la precaució de no aturar-se a mirar. En Foa va assenyalar a l’esquerra i va dir:

—Allà hi ha alguna cosa, en paral·lel als puntals.

Els altres van seguir la direcció que indicava el seu dit i van escodrinyar l’aigua de sota d’aquell puntal. En Brunetti només hi va veure el reflex de les llanternes i dels llums del carrer. En Vianello, des d’un tros endavant, va dir:

—Niente.

El tinent Filini es va girar cap a l’home alt que tenia darrere seu i va dir:

—Ves a buscar la gafa.

El pilot va tornar de seguida, duia el pal llarg a la mà dreta. A l’altra, encara hi tenia la llanterna, que llavors va passar al tinent. Enfocant davant seu, en Filini es va acostar més a l’aigua.

El tinent es va inclinar endavant i va alçar la mà esquerra per bloquejar la llum del fanal que tenia just a sobre seu. Com un cranc, va fer lliscar un peu cap a l’esquerra, i després va arrossegar l’altre per ajuntar-los de nou, tota l’estona mantenint el feix de llum sobre la superfície de l’aigua.

I llavors va aparèixer: una mà, al mig del canal, i de sobte tots la van veure.

—Oddio —va mussitar algú.

En Filini es va girar cap al pilot i va dir:

—Creus que hi pots arribar?

—Sí, senyor. —I va ser llavors quan en Brunetti es va adonar que l’alçada del pilot seria un avantatge per a la feina que li havien demanat que fes. El pilot es va acostar a la vora del moll, va col·locar la gafa davant seu, la va agafar amb les dues mans i es va inclinar endavant per acostar-la a allò que havien vist. Va allargar el pal tan enllà com va poder, després es va girar cap al seu superior i va dir—: Podria agafar-me per la jaqueta, tinent?

En Filini es va col·locar darrere del pilot i el va agafar pel cinturó de la jaqueta.

El pilot va assentir per donar-li les gràcies, va fer un parell de passos a l’esquerra, es va tornar a inclinar i va abaixar la gafa cap a l’aigua. Va grunyir un parell de vegades i després, agafant el pal amb fermesa, va fer un petit pas enrere, i un altre, i llavors ell i en Filini van anar retrocedint a poc a poc fins que tots els presents van quedar glaçats en veure el que surava davant d’ells.

En Brunetti es va fixar que el pilot dels Carabinieri subjectava la gafa amb la mà esquerra per fer el senyal de la creu amb l’altra. Després, va tornar a agafar el pal amb les dues mans i va començar a estirar cap a ells molt suaument, a poc a poc, ara una mà ara l’altra.

En Vianello i en De Mori van anar fins a la vora del dic i es van agenollar a terra, un a cada banda del llarg mànec de la gafa.

—Ja està —va dir en Vianello, alçant una mà enlaire.

El pilot de la gafa va parar d’estirar i la va aguantar quieta. En Vianello i en De Mori es van dir alguna cosa en veu baixa, i llavors en Vianello es va aixecar. Va mirar amunt i avall del moll i va veure un tram d’escales que baixava cap a l’aigua. Va agafar el pal que aguantava el pilot i va començar a caminar lentament en direcció a les escales, guiant el que fos que estava atrapat al ganxo amb ell. En De Mori es va aixecar i el va seguir.

En Brunetti, quan es va acostar a les escales, va veure que els dos primers esglaons no quedaven submergits a l’aigua, tot i que estaven coberts d’una gruixuda capa d’algues que brillaven amb la llum. Un cop a les escales, en Vianello va tornar a donar el pal al pilot, va baixar els dos primers esglaons i va allargar la mà a en Brunetti, que es va col·locar al paviment sec de la vora de les escales i l’hi va agafar.

El tinent Filini va fer el mateix a l’altra banda de les escales, i es va esperar mentre en De Mori baixava amb molta cautela els esglaons relliscosos.

L’home amb el pal va fer un pas enrere i va guiar l’embalum que flotava cap al centre de les escales. Quan el van tenir a l’abast, en Vianello i en De Mori es van inclinar endavant. Instintivament, en Brunetti es va agenollar a terra per ajudar en Vianello a arribar més lluny; en Filini va fer el mateix.

Tot seguit, els dos homes de les escales es van inclinar endavant i cap avall, van enfonsar les mans a l’aigua i van agafar el que podien veure.

En Brunetti va notar que en Vianello feia més força, i es va inclinar més per agafar el canell del seu amic amb l’altra mà.

Vacil·lant, en Vianello va posar un peu a l’esglaó de més amunt, va esperar que en De Mori fes el mateix i llavors va dir:

—Ara! —i va pujar un esglaó més amunt. En De Mori va reaccionar un segon massa tard, i en Vianello va sortir impulsat endavant. En Brunetti el va agafar més fort i va aconseguir que no caigués. Quan va recuperar l’equilibri amb els peus, en Vianello va dir—: Tornem-hi! —i aquest cop en De Mori es va moure en perfecta sincronia amb ell. Van repetir l’operació, i aquesta vegada ja van pujar al moll, arrossegant amb ells una figura humana, un home, amb la roba enganxada al cos per l’aigua del canal.

En Vianello i en De Mori van acabar de treure el cos de l’aigua; en Brunetti i en Filini es van posar drets i tots quatre van apartar el cadàver del canal i el van deixar de bocaterrosa a la vorera.

Dret a prop dels peus del mort, en Brunetti només podia veure que tenia els cabells foscos i les mans atrapades sota el cos.

En Brunetti va agafar el telèfon i va trucar a la Questura. Es va identificar i va dir a l’agent que va contestar la trucada que avisés l’equip de la científica per dir-los que anessin al Ponte Panada, que havien trobat un home mort a l’aigua. No, no ho sabia. Ningú havia examinat el cos encara, però en Rizzardi estava venint.

Com si l’esment del seu nom fos suficient per conjurar-lo, en aquell moment el forense en cap, l’Ettore Rizzardi, va aparèixer dalt del Ponte Panada, va veure el grup d’homes i va començar a baixar per dirigir-se cap allà.

Duia el seu maletí de pell i l’abric fosc que portava des de molts hiverns enrere. Quan hi va arribar, en Rizzardi va donar la mà a en Brunetti i va fer un assentiment de cap als altres, que semblava que el coneixien tots.

Es va acostar a l’home mort i es va aturar uns instants al seu costat. Al llarg dels anys, en Brunetti havia observat que el metge, que no era creient, sempre feia una pausa durant l’estona que duraria una pregària abans d’inclinar-se sobre un cadàver, com si li demanés la seva acceptació per declarar-lo mort i així alliberar-lo de les normes i rigors d’aquesta vida.

En Rizzardi va mirar el tinent i va preguntar:

—Podria demanar als seus homes que el girin de cap per amunt, sisplau?

Malgrat que el mort era corpulent i duia un abric de llana xop d’aigua, ho van fer de seguida. En Rizzardi es va agenollar a terra i va fer una altra pausa, i tot seguit va apartar els espessos cabells foscos que tapaven la cara de la víctima.

Alguna cosa de la corpulència del cos i la llargada dels cabells devia haver alertat en Brunetti, perquè quan va veure la cara del singalès que li havia obert la porta al Palazzo Zaffo dei Leoni no es va sorprendre. Tot i així, va agafar una alenada d’aire, es va acostar a en Rizzardi i li va posar una mà a l’espatlla.

—El conec —va dir en Brunetti.

—Qui és?

—No ho sé.





Capítol 14


En Brunetti es va inclinar endavant per examinar més de prop la cara de l’home. No hi havia dubte: era el mateix que li havia obert la porta del jardí, que li havia dit que el palazzo no estava en venda, i que ho havia fet en un italià excel·lent, fins i tot, recordava ara en Brunetti, amb l’accent del Vèneto d’algú que fa temps que viu a la regió. Tenia la cara relaxada: mentre en Brunetti observava, en Rizzardi va col·locar els dits índex i el del mig sobre la cara de l’home i li va aguantar els ulls tancats una estona. Quan va apartar la mà, els ulls es van mantenir tancats.

—De què el coneixes? —va preguntar en Rizzardi.

—Vaig parlar amb ell dilluns.

—Sobre què? —va preguntar en Rizzardi, confós, i va afegir—: Si és que t’ho puc demanar, esclar. —Va acostar les mans al pit de l’home i va agafar la tela xopa per descordar-li l’abric.

—Vivia a la finca d’un palazzo a prop del Campiello de la Cason. Un conegut em va dir que li semblava que estava a la venda, o sigui que vaig trucar a la porta i ho vaig preguntar.

—I què et va dir? —Ara en Rizzardi li descordava el tercer botó.

—Que no estava en venda.

—I ja està?

—És tot el que em va dir. Després em va tancar la porta a la cara. —Veient que potser havia sonat estrany, de seguida va afegir—: Amb molta educació.

Va seguir un silenci, i llavors en Rizzardi va dir:

—Guido, això serà molt desagradable.

—El què?

—El cos del cadàver.

—Com ho saps? —va preguntar en Brunetti, totalment confós.

—Li he vist les mans —va explicar en Rizzardi, i després va començar a dir alguna cosa, però va callar de cop.

En Brunetti es va fixar en la mà que era visible, amb el palmell cap amunt, i hi va veure carn viva exposada en dues llargues línies que la travessaven.

—Què…?

—Ferides de defensa.

En Brunetti preferia no preguntar més, o sigui que no va dir res.

En Rizzardi va continuar.

—Té la roba bruta, sota l’abric.

—De sang?

En Rizzardi va assentir.

El commissario va fer un soroll greu amb la gola.

El forense, encara agenollat a terra, va començar a descordar l’americana i la camisa de l’home i després les va apartar.

La visió del cos era impactant, presentava unes perforacions obertes i vorejades de color vermell. Un esvoranc ensangonat en el que semblava un tub gris resseguia una ferida a la part inferior de l’estómac del mort i tenyia d’un to rosat la camisa blanca. Hi havia més ferides, però en Brunetti va apartar la mirada d’aquells estranys orificis.

—Oddio —va sospirar el commissario—. Semblava un home ben agradable.

—Els budistes sovint ho són —va contestar en Rizzardi.

—Com saps que era budista?

En Rizzardi va apartar una mica el coll de la camisa de l’home per revelar una fina cadena d’or amb una petita figura plana de Buda.

El forense es va aixecar i va posar una mà al braç del commissario.

—Escolta, no cal que t’estiguis aquí veient això, Guido.

—Ja ho sé. Gràcies, Ettore, però no vull que estigui sol.

—És mort, Guido —va contestar el doctor, en to amable.

—Ja ho sé també. Però em sembla que els budistes creuen que l’ànima es queda prop de la persona difunta durant un temps. I no vull que la seva ànima estigui sola. —Va arronsar les espatlles amb un gest nerviós, una mica avergonyit de sentir-se a si mateix parlant d’aquella manera. Per sort, van sentir que s’acostava una altra barca. Era l’equip de la científica.

En Brunetti va anar cap allà i els va demanar si tenien una manta. Quan l’hi van donar, va tornar al lloc on era el cadàver i el va tapar.

—Perdoni, signore —va sentir en Brunetti que deia una veu darrere seu. Quan es va girar, va veure que era l’home que havia vist el cos a l’aigua i havia trucat a la Questura. Era més baix que en Brunetti, i encara s’hi veia més perquè anava amb les espatlles encongides com en senyal d’humilitat permanent—. Si vostè és la persona que mana, és qui m’ha de donar permís per tornar a casa, oi? —va preguntar en Comisso, insegur davant de l’autoritat.

—Perdoni, m’he oblidat de vostè —es va disculpar en Brunetti—. Si em dona el seu número, ja se’n pot anar. —Va treure la llibreta i es va apuntar el nom de l’home i el número de telèfon.

Tímidament, en Comisso va preguntar:

—Puc dir-li una cosa, signore?

—Esclar.

—Jo, eeeh… visc aquí a prop. —Va assenyalar en direcció al pont—. Allà, a la Calle della Testa.

—I el número? —va preguntar en Brunetti, mentre prenia nota de l’adreça—. Crec que n’hi haurà prou si ve demà a la Questura a fer una declaració.

—Sí, ja ho entenc, signore —va contestar en Comisso—. Però em referia a una cosa que he pensat. Sobre això.

—Què ha pensat, signor Comisso?

—Bé —va continuar l’home, nerviós o tímid i molt incòmode—, és que miro molta televisió. Sèries policials. —Va apartar la mirada, com si li acabés de dir a un botiguer que ell anava a comprar a la competència.

—Ah sí? —va preguntar en Brunetti.

—Sí, i per això he estat pensant on podria haver passat això.

—Caram —va dir en Brunetti—. I on podria ser?

En Comisso va agafar en Brunetti pel braç i el va estirar fins a la vora del canal. Assenyalant cap a l’altra banda, va dir:

—Veu aquell petit pati d’allà? —En Brunetti va veure un diminut espai pavimentat de ciment amb tres esglaons que conduïen al canal—. La majoria d’aquelles cases d’allà estan buides —va continuar, deixant que en Brunetti s’imaginés la resta—. I es pot arribar al pati des de la calle.

En Brunetti va observar els edificis de l’altra banda de l’aigua i va veure els porticons de les finestres tancats.

—La calle tomba a l’esquerra, però és un punt mort —va explicar en Comisso, però en adonar-se de la paraula que acabava de dir, es va tapar la boca amb la mà i va mussitar—: No volia pas dir això, signore.

—No pateixi —va dir en Brunetti, per tranquil·litzar-lo.

Però va semblar que en Comisso es posava nerviós, de manera que en Brunetti va preguntar:

—Alguna cosa més, signor Comisso?

—Seria millor que no pas aquí, em penso —va contestar, amb un punt d’insistència.

—Millor per a què?

—Per matar algú.

En Brunetti es va reprimir la sorpresa i va preguntar:

—Per què ho pensa?

—Tal com li deia, el pati dona a l’aigua, i en aquelles cases no hi viu ningú. Per tant, ningú té cap motiu per anar allà. I no hi ha llum. —En Comisso va intentar somriure, però estava massa nerviós per fer-ho.

—Entesos, signor Comisso. Hi enviaré els meus homes perquè ho comprovin. —Ara en Comisso va aconseguir fer un petit somriure i va inclinar el cap, i llavors en Brunetti va afegir—: Gràcies per ser tan bon ciutadà.

—Oh, gràcies pel compliment, signore. Faig el que puc. —I tot seguit va assentir i va marxar cap a casa seva, i en Brunetti va anar a parlar amb l’equip de la brigada criminal per suggerir-los on podrien iniciar la investigació de l’escena del crim. Va explicar a en Vianello allò del petit pati, li va dir que ell hi aniria amb l’equip, i va demanar a l’ispettore que es quedés al canal fins que arribés l’ambulància i que després anés a l’hospital amb el cos.

Va resultar que el signor Comisso tenia raó. Els dos tècnics vestits de blanc van instal·lar uns grans focus a l’entrada del pati, que estava ple de deixalles diverses de la vida de ciutat: diaris descolorits, embolcalls de caramels, un mitjó i petits monticles de guix escrostonat a la base de les parets a banda i banda. Van desplaçar els feixos de llum pel terra sorrenc i brut del pati, i tot seguit amunt i avall per les parets. Després de cada escombrada de llum, movien els focus un metre endavant i repetien l’operació. La tercera vegada que van encendre els llums, un dels tècnics va dir:

—Allà.

En Brunetti, que els seguia de prop, va mirar cap on el tècnic assenyalava i va veure una taca vermella al capdavall de la paret. A sobre, n’hi havia una altra en el guix escrostonat.

El segon tècnic va tornar enrere per agafar una bossa negra que havia dut de la llanxa. La va obrir, en va treure una càmera i un trípode i ho va col·locar entremig dels dos focus.

En Brunetti s’havia apartat per deixar-los treballar bé, però un cop van tenir la càmera instal·lada, s’hi va acostar de nou i va continuar observant. Flaix, flaix i flaix. Gir de la càmera a la dreta i flaix, gir a l’esquerra i flaix. Desplaçament de la càmera endavant i altra vegada la mateixa operació, i així anar-ho repetint fins que van haver fet desenes de fotos de les taques vermelles a terra i a la paret, de les petjades que hi havia sobre les piles de guix i de ciment acumulat a terra a banda i banda del pati, i d’un llarg regueró vermell que anava des del terra ple de brutícia fins als tres esglaons que conduïen al canal. En el primer encara s’hi veia sang. En canvi, l’aigua ja havia cobert els altres i havia esborrat qualsevol rastre de color que hagués pogut quedar als dos esglaons inferiors.

En Brunetti va ser vagament conscient del so d’una barca que passava, després una altra, i al cap de poc va veure passar una góndola amb un sol remer, sense deixar cap rastre que es pogués sentir o veure a l’aigua. Quan el commissario va pensar a mirar el rellotge, ja eren la una tocades; esperant que la Paola hagués perdut la paciència i se n’hagués anat a dormir, va decidir no trucar-li per dir-li que no sabia a quina hora tornaria a casa. De fet, no calia molestar-se: la Paola ja ho sabia, això, no?

Mentre encara eren allà fent fotografies, en Rizzardi va cridar en Brunetti des de l’entrada del pati per dir-li que ja se n’anava. Havia programat l’autòpsia per a les deu, li va desitjar bona nit i va desaparèixer en la penombra de la calle.

Al cap d’una estona, va arribar la barca de l’hospital. En Brunetti va tornar al lloc on hi havia el cadàver. Just llavors, els auxiliars pujaven de nou a la barca, transportant amb cautela la gran bossa negra on havien col·locat el cos.

Darrere seu, en Vianello va dir:

—Soc aquí.

I en Brunetti de seguida va quedar tranquil sabent que deixava el cadàver al seu càrrec. Va donar la mà a en Vianello per ajudar-lo a pujar a la barca, després es va apartar de la vora mentre un dels auxiliars treia l’amarra i començava a allunyar l’embarcació lentament. Llavors, a en Brunetti li va venir un flaix i va cridar en Vianello:

—Comprova què porta a sobre. A veure si té alguna identificació.

En Vianello va alçar la mà per indicar que l’havia sentit, i la barca va avançar cap al Ponte Panada fins que va desaparèixer.

Els carabinieri van tornar a la seva embarcació excepte en Filini, que es va acostar a en Brunetti, va assenyalar el pati amb un moviment de cap i va preguntar:

—Han trobat res?

—Sang. Un regueró a terra i a les escales.

—Són bons, aquests tècnics? —va preguntar el tinent fent un altre gest amb el cap.

—Molt.

En Filini va assentir.

En Brunetti va rumiar un instant per què en Filini havia fet aquella pregunta, i va dir:

—Algun problema?

En Filini va alçar les celles i va moure el cap.

—No s’ho creuria.

—Digui’m.

En Filini el va mirar als ulls i en Brunetti va afegir:

—Soc una tomba. Què ha passat?

—La setmana passada hi va haver un accident greu. L’habitual: un paio va començar a avançar en un revolt i va xocar contra el vehicle que venia per l’altre carril. Va matar les persones de l’altre cotxe. —Va fer una pausa, i després va afegir—: I va fugir.

Conscient que això només era una part de la història, en Brunetti va esperar sense dir res.

—Era un matrimoni de cinquanta-pocs anys. —En Brunetti va continuar en silenci, i en Filini va prosseguir—: Els meus homes es van oblidar de fer-los la prova d’alcoholèmia, i la gent de l’hospital es va pensar que ja els l’havien fet. Ningú no se’n va adonar fins a la tarda de l’endemà.

Va fer un pas enrere.

—Per això ara desconfio dels tècnics.

En Brunetti va assentir, si bé estava perplex per la futilitat de la situació, ja que de totes maneres la parella era morta.

En Filini va mirar el rellotge.

—Vol que l’acompanyem a casa?

—És molt amable, Gianluca, però els faria desviar massa del seu camí. Val més que els seus homes se’n vagin a dormir.

Content amb la resposta d’en Brunetti, el tinent va assentir i va dir:

—La setmana passada vaig veure una pel·lícula americana de gàngsters. Un dels bons havia de tornar a casa a mitja nit, i l’altre li va dir «Ves amb compte i cuida’t». —Va fer una pausa, però a en Brunetti no li va sortir res més que un somriure, no la riallada que l’altre home clarament esperava.

Per tant, en Filini va riure sol, va donar un cop a l’espatlla d’en Brunetti i es va dirigir cap a la barca. A mig camí, es va girar cap a en Brunetti i va cridar, amb accent americà:

—Ves amb compte i cuida’t. —I va continuar cap a la barca encara rient.

Eren gairebé les tres quan en Brunetti va arribar a casa. Va trobar la Paola dormint al llit, va apagar el llum de la tauleta, va posar el punt al llibre que tenia obert sobre la panxa i el va deixar al seu costat. Li hauria agradat trobar-la desperta per poder parlar amb algú sobre la sensació que tenia que l’ànima de l’home mort volia companyia un quant temps més mentre s’adaptava al nou món en què es trobava. Tanmateix, era probable que en Rizzardi fos la persona més adequada a qui intentar explicar-li aquella sensació, i potser també en Vianello; als altres no els coneixia prou.

Per descomptat en Filini no, va pensar, quan es mirava al mirall, sobretot després d’aquell comentari sobre la pel·lícula de gàngsters. Són estranyes, les persones. Mai no les acabem de conèixer del tot.

Es va ficar al llit amb molt de compte, tot i que sabia perfectament que hauria pogut començar a clavar cops de martell a la paret i a fer forats amb el trepant i la Paola hauria continuat dormint el son dels justos i innocents. Va somriure pensant això, i es va adormir encara somrient.





Capítol 15


Es va despertar a dos quarts de deu, sol al llit. Va intentar escoltar els sons típics de la família, però no va sentir res. La Chiara no remenava papers, per trobar els deures de llatí, i en Raffi no buscava les botes de futbol. Tampoc la Paola feia viatges amunt i avall entre el seu estudi i la cuina per preparar-se una altra tassa de te japonès.

Es va girar preparat per tornar a agafar el son —sempre podria adduir que havia estat enfeinat intentant esbrinar la identitat de l’home mort— quan va recordar que en Rizzardi havia dit que l’autòpsia estava programada per a les deu. Vint minuts després, rondinant per la falta de cafeïna al cos, en Brunetti va sortir de casa i va anar directe al Rizzardini a prendre un brioix i un cafè per reviscolar-se.

Una mica més refet, va enfilar cap a Rialto, ignorant l’olor de peix fresc —tot i que en tenia dubtes— fregit i la visió igualment repel·lent dels gelats que el flanquejaven a banda i banda de l’estreta calle. Com podia ser que la gent no veiés que per esmorzar no es podia menjar peix i que els gelats només eren escaients amb temperatures superiors als vint-i-set graus?

Va agafar el traghetto des del mercat del peix fins a Santa Sofia i va trencar a la dreta en direcció a l’hospital. Més gelats a la dreta i després tot recte, ara amb carn a l’esquerra, no peix. Quan va arribar a l’hospital cinc minuts després, havia passat per una botiga de llibres de segona mà, dues farmàcies, una ferreteria, sis bars i una bugaderia tota automàtica amb rentadores i assecadores. Va entrar a l’hospital, va saludar l’home de l’entrada i es va dirigir de dret a la part del darrere, a l’obitorio.

Feia força temps que no hi anava, però recordava el camí, tombant de manera inconscient pels passadissos correctes fins a travessar el jardí obert. Va arribar a l’obitorio i va seure a fora de les portes dobles, sense gens de pressa per entrar. Va fullejar el Gazzettino del dia que algú havia deixat allà, tot i que sabia que era massa aviat perquè diguessin res del mort. Va tornar a la portada i va llegir les notícies habituals: joves morts en accidents de cotxe, una investigació de la Guardia di Finanza en una companyia que reciclava plàstics, un requeriment contra la restauració d’un museu famós de la ciutat, que aparentment es duia a terme sense que ningú s’hagués molestat a obtenir l’autorització del director de Belles Arts.

Just quan es disposava a girar la pàgina es va obrir de forma automàtica la porta que conduïa a l’interior i va sortir en Rizzardi, encara vestit amb la bata protectora de plàstic blanc.

—Ah, Guido —va dir—. Em sap greu que sempre ens hàgim de veure per coses horribles. Alguna hora hauríem de quedar per fer un cafè o una copa.

—I parlar del temps? —va dir en Brunetti—. Seria fantàstic, si més no per parlar d’alguna cosa diferent de…

—Exacte —va contestar en Rizzardi—. Entra i t’explicaré el que he descobert.

En Brunetti es va posar dret i va deixar el diari a la cadira.

Mai no s’havia sabut preparar adequadament per a això, i ja havia deixat d’intentar-ho. A sobre d’una taula de metall al mig d’una habitació molt freda, hi havia una figura humana estirada —un cos inert, un cadàver; en Brunetti es va preguntar en quin moment un cos deixava de ser un qui i passava a ser un allò— que havia estat víctima de violència. El cos estava tapat amb un llençol, després d’haver estat examinat per una persona que tenia el dret a furgar en les seves parts més íntimes i secretes per descobrir malalties que potser la persona morta no sabia que tenia o potser havia encomanat a algú altre.

Al metge no li interessaven els motius o pensaments o reflexions que podrien haver influït en la conducta del difunt: ell només se centrava en el que revelaven les proves o el bisturí, i l’única persona que tenia dret a saber aquesta informació era la que estava al càrrec de la investigació.

En Rizzardi va anar cap a l’aigüera, tal com havia fet gairebé cada vegada que en Brunetti havia anat allà a parlar amb ell. Va llençar els guants en un contenidor metàl·lic del costat de la pica, es va descordar la bata i la va llençar al mateix lloc que els guants. Va engegar l’aixeta, va ajustar la temperatura de l’aigua i es va rentar les mans de manera meticulosa, fent-s’hi dues ensabonades i eixugant-se-les bé.

Després es va girar cap a en Brunetti.

—No és necessari que el vegis, Guido. Té una cicatriu antiga al cap, no d’un tall, sinó un punt on el van colpejar amb alguna cosa, i té talls profunds a les mans. De fet, li falta un tros de dit. —Després d’una pausa, el forense va afegir—: No t’ho vaig voler dir ahir a la nit.

Això va sorprendre en Brunetti, i de seguida va pensar en l’estona que havia estat en aquell pati. Va intentar recordar el que havia vist a terra. Si el dit hagués estat allà, els tècnics l’haurien trobat. I l’haurien fotografiat. No va gosar demanar a en Rizzardi que n’hi digués més coses.

—L’únic que va poder fer per defensar-se va ser alçar les mans. Però no n’hi va haver prou.

En Brunetti va assentir.

—Quan ja no va ser capaç de protegir-se, la persona que el va matar, i diria que és una persona dretana, el va apunyalar a l’esquena i li va perforar un pulmó, després dues vegades al pit i una a la part baixa de l’abdomen.

—Com és que no hi havia més sang? —va preguntar en Brunetti, recordant el que havia vist la nit anterior.

—La roba en va absorbir una gran part —va contestar en Rizzardi—. I el van tirar a l’aigua gairebé de manera immediata després de ser apunyalat. —Dit això, en Rizzardi va anar cap a un armariet metàl·lic i en va treure la seva jaqueta. Se la va posar i després va agafar l’abric fosc, el mateix que duia la nit abans, el mateix que duia des de feia anys, i se’l va penjar al braç.

—Com ho saps? —va preguntar en Brunetti, intentant recordar quins senyals de forcejament havia vist al terra del pati.

—Perquè es va ofegar —va contestar en Rizzardi. Abans que en Brunetti pogués comentar res, el forense va continuar—. S’hauria mort igualment, perquè l’assassí li va perforar un pulmó i li va tallar una artèria. Això sol ja l’hauria matat; però caure a l’aigua ho va accelerar.

En Brunetti va tornar a assentir, i després va preguntar:

—A part de ser dretà, me’n pots dir alguna cosa més, de l’assassí?

—No és gaire alt, potser fa metre setanta, o setanta-cinc.

—Creus que hauria pogut ser una dona?

En Rizzardi va quedar ben sorprès amb la pregunta.

—Normalment són homes els que fan servir ganivets, i aquest quasi segur que era un ganivet de caça: fulla llisa, d’uns onze centímetres de llarg. És la força de l’arma el que em fa pensar que va ser un home. A la ferida del pit, la carn està una mica masegada per sobre i per sota del punt d’entrada. Però va haver de travessar l’abric, de manera que l’assassí va haver de fer molta força.

En Brunetti es va mirar les sabates, però allà no hi va trobar cap més pregunta.

—Alguna cosa més? —va dir.

—No gaire res. La víctima tenia bona salut; crec que tenia cinquanta-pocs anys, no fumava, i si bevia ho feia de manera moderada, però diria que no bevia gens. Cap senyal de malaltia greu. I el cor es veu bé.

En Brunetti va assentir unes quantes vegades, i després va dir:

—O sigui que estem buscant un home dretà d’estatura mitjana que sembla que es va posar nerviós quan estava apunyalant un altre home.

En Rizzardi va somriure i va dir:

—Jo no ho hauria sabut expressar més bé.

—Tens temps per fer un cafè? —va preguntar en Brunetti.

—M’agradaria molt, de debò. Però he d’anar a fer una entrevista.

—A qui?

—Al meu successor —va respondre en Rizzardi, i en Brunetti va veure el plaer que li havia causat sorprendre’l amb el que acabava de dir.

—Successor —va repetir en Brunetti, amb veu neutra.

—Sí. L’any que ve ja em jubilo.

—I què faràs?

—L’Alessandra i jo tenim una casa a Salento que hem anat restaurant aquests últims anys.

—Te n’aniràs a viure a la Pulla? —va preguntar en Brunetti, talment com si en Rizzardi li hagués dit que es traslladava al Bronx.

—A Salento, Guido —el va corregir—. I només durant tres o quatre mesos a l’any.

—Per fer què?

—Per fer de jubilats i anar a nedar i sortir amb la barca.

—I ja està?

—Bé, potser tindrem un gos i anirem a fer llargues passejades i després descansarem la resta del dia i llegirem.

En Brunetti es va abstenir de dir res més. Va mirar cap al mig de l’estança i va veure la figura tapada amb el llençol. I va pensar en les altres figures, els centenars de figures tapades amb llençols que havien passat per aquella taula.

—Em sembla molt bé —va dir en Brunetti, i es va acostar a en Rizzardi per abraçar-lo fort, després es va apartar i va començar a anar cap a la porta. Els aires del sud li anirien bé, a en Rizzardi, va pensar, encara que només fos per treure’l de l’ambient terriblement fred en què treballava.

Quan va ser a la porta, es va girar i va preguntar:

—Estem convidats a venir de visita?

—Oh i tant. Tu i la Paola podreu treure el gos a passejar —va contestar en Rizzardi, i es va girar per tancar l’armari.

Quan en Brunetti va arribar a la Questura, l’agent de la porta li va dir que el vice-questore el volia veure. Va donar l’abric a l’agent i va pujar de dret a dalt, va trucar a la porta i va entrar al despatx buit de la signorina Elettra.

—Passi, Brunetti —va cridar en Patta des de dins del seu despatx, com a benvinguda. Quan hi va entrar, en Brunetti el va veure assegut a l’escriptori sense papers al davant, cosa que potser era un bon senyal, perquè indicava que estava disposat a escoltar el que li hagués d’explicar, i almenys això endarreriria qualsevol possible acusació. En Brunetti va assentir i, sense que en Patta l’hi digués, va seure davant seu.

—Suposo que ja l’han informat, vice-questore —va començar en Brunetti—, que ahir a la nit van assassinar un home.

—Ho sé. A prop del Miracoli —va contestar en Patta—. Què me’n pot dir?

—Poca cosa, dottore. Jo era allà quan el van trobar ahir a la nit.

—Caram! —va exclamar en Patta—. Em pensava que havia sigut aquesta matinada —va dir, com si hagués enxampat en Brunetti intentant enganyar-lo.

—No, signore. Va ser poc després de mitjanit.

—A l’aigua, m’han dit.

—Sí, senyor, a prop del Miracoli, tal com ha dit —va afirmar en Brunetti.

—Apunyalat?

—Sí, vice-questore. Diverses vegades.

—Qui és? —va preguntar en Patta, com si estigués convençut que en Brunetti ho sabia i no ho volia dir.

—Això encara no és clar, senyor —va començar en Brunetti, felicitant-se per la gràcia de les seves pròpies paraules, donant a entendre que l’home seria identificat i que era només una qüestió de temps.

—Era estranger, oi? —va preguntar en Patta.

—De pell fosca, certament.

—Però no era americà —va dir en Patta, com si estigués resant, potser a l’Estàtua de la Llibertat, perquè els guardés de l’assassinat d’un turista nord-americà.

Malgrat que li hauria encantat deixar en Patta amb aquesta temible possibilitat durant unes quantes hores, en Brunetti no estava disposat a córrer el risc d’enganyar-lo. Era millor —tot i que probablement inútil— ser el portador de la bona notícia.

—No, vice-questore, crec que pertany a la comunitat asiàtica.

—Deu voler dir africà, oi? —va preguntar en Patta, satisfet d’haver atrapat en Brunetti cometent un error tan bàsic.

—No, senyor, em refereixo a la població del sud de l’Àsia: pakistanès, singalès, bangladeshià, indi.

Malgrat que potser el concepte era nou per a en Patta, no va perdre el temps considerant-ho.

—Esclar, esclar, aquests asiàtics. —Canviant de tema, va tornar a preguntar—: Què en sap, doncs?

—Molt poc, dottore. L’única cosa segura és que no era un turista —va contestar en Brunetti, i va aprofitar l’oportunitat per canviar de posició a la cadira per no ser testimoni del sospir d’alleujament d’en Patta—. Encara no he tingut temps de revisar les seves possessions. Just ara volia baixar al laboratori per veure què tenen.

En Brunetti va encreuar les cames i va continuar:

—Tampoc no he fet l’informe encara. Aprofitant que és aquí, senyor, he pensat que valia més informar-lo directament.

En Patta, que no deixava perdre mai una bona oportunitat, es va apujar una mica la màniga i va dir:

—Esclar que soc aquí. Són més de les onze. On vol que sigui sinó, Brunetti, al bar de baix fent un cafè amb vostè i els seus amics?

En Brunetti va somriure i va fer un soroll que va convertir la pregunta d’en Patta en un dels seus enginyosos comentaris.

Llavors van quedar en silenci, i al cap d’uns instants en Brunetti es va arriscar a posar-se dret. Va col·locar bé la cadira a la vora de la taula d’en Patta i va dir:

—Vaig a parlar amb els tècnics per veure què han trobat, d’acord?

—Entesos —va contestar en Patta, visiblement complagut que algú altre fes alguna cosa—. Mantingui’m informat, Brunetti —va afegir amb veu desinteressada, i va fer lliscar una carpeta gruixuda per acostar-se-la.

Tot seguit, en Brunetti va anar al laboratori a la part posterior de la planta baixa, el cau d’en Bocchese, on encara hi havia alambins i matrassos i misteris per aclarir i desxifrar. En Bocchese era a la seva taula, juntament amb els residus de dies, per no dir anys. Papers, informes, valoracions, dibuixos, tot tirat per allà sobre com fulles a l’octubre. No hi havia ordre, ni planificació, només caos aparent, desordre, antidisseny. I, tanmateix, en Bocchese, mitjançant algun sistema que ell coneixia i no revelava a ningú, podia trobar enmig d’aquell garbuix, amb la precisió d’una garsa atrapant un peix, qualsevol paper que li demanessin.

—Hola, Guido —va dir el tècnic en cap, i de seguida va preguntar—: Vens per l’home que van trobar ahir a la nit? —Amb l’assentiment d’en Brunetti, en Bocchese es va girar i va assenyalar la taula del fons del laboratori—. Tot és a dins d’aquella bossa de plàstic, i tot el que sabem consta a l’informe que hi ha al costat. Mira-t’ho. Hi ha guants: sisplau, posa-te’n.

—Gràcies —va dir en Brunetti.

En Bocchese va enretirar la cadira de la taula, es va aixecar i va estirar els braços per sobre el cap.

En Brunetti va assenyalar dos tècnics amb mascareta que estaven asseguts en un taulell alt, inclinats sobre tot un seguit de petits vials de vidre.

—Què és allò? —va preguntar.

—Les mostres que van agafar ahir a la nit per comprovar que la sang de terra era seva. —Després, en Bocchese va assenyalar l’altra taula i va seure de nou. En Brunetti va anar cap a la taula gran, es va posar uns guants i va agafar la bossa de plàstic transparent. La cadena i la medalla de Buda eren a dins. Va obrir la bossa i va abocar el contingut. El Buda va caure de cara cap amunt. Em sap greu que no poguessis protegir-lo, va dir en Brunetti a la medalla, però no en veu alta.

Hi havia una cartera amb la cremallera encara humida que contenia trenta-tres euros i disset cèntims. Dos mocadors de paper arrugats, una pinta de butxaca de plàstic i una petita castanya borda, la lluïssor de la qual no havia minvat malgrat el contacte amb l’aigua. Una segona bossa transparent contenia una petita peça cilíndrica que semblava de marfil, tallada com si fos un tros de macarró llis i sense coure. L’etiqueta del laboratori enganxada a la bossa deia: «Trobat a la butxaca de les monedes». En Brunetti va tornar a mirar l’objecte, el va fer rodolar sobre el palmell unes quantes vegades, i al final es va adonar que era un fragment d’os parcialment descompost: potser d’un dit de la mà o del peu. Va col·locar la mà a sobre la taula, amb el palmell cap amunt, i va examinar el trosset d’os, després el va agafar amb la dreta i va tornar de nou amb en Bocchese.





Capítol 16


—Qui és el teu expert en ossos? —va preguntar en Brunetti al tècnic.

Sense dubtar gens, en Bocchese es va adreçar als homes que hi havia al fons de la sala:

—Rodella, pots venir un moment?

Un agent baixet i amb ulleres que no devia tenir més de vint anys es va girar, després va dir alguna cosa als altres i va anar cap a la taula d’en Bocchese. Tenia una cara agradable i els ulls blau clar, una mica amplificats per les lents.

En Brunetti es va aixecar quan el jove va acostar-se.

—Ja coneixes el commissario Brunetti, oi? —va preguntar en Bocchese.

—Sí, senyor.

—Molt bé. És que vol parlar amb tu.

El noi va quedar ben sorprès; en Brunetti va veure com repassava les coses que havia fet últimament que pogués haver entès o interpretat malament.

—Però… —va començar el jove.

En Brunetti li va fer un somriure i va dir:

—No pateixis. Només vull demanar-te ajuda. —Va fer una pausa perquè la frase fes el seu efecte—. El tinent Bocchese diu que ets un expert en ossos.

Per un instant, en Rodella va quedar inexpressiu, però llavors es devia repetir mentalment el comentari d’en Brunetti i va fer un somriure.

—Oh, no és pas cert, senyor. No soc cap expert. No tinc l’equipament necessari per ser bo de veritat. —Com si acabés de dir una cosa que podria sonar com una queixa, en Rodella de seguida va afegir—: Però a Mestre tenen bons instruments i els puc fer servir si és necessari.

—Quin equipament tenen?

—Un microscopi molt més bo, per començar —va contestar, amb un deix que a en Brunetti li va semblar d’anhel—. Això és bàsic.

—Per a què serveix? —va preguntar en Brunetti, tot i que en tenia una idea força clara.

En Rodella va mirar en Bocchese, com demanant-li si podia respondre les preguntes d’aquell home.

En Bocchese va assentir, i en Rodella, fent una mirada nerviosa al seu superior, va explicar:

—Bé, senyor, et permet veure les estructures més fines amb molta més claredat. —Va seguir una pausa incòmoda, i llavors va afegir—: És essencial per als exàmens de balística.

En Brunetti va assentir però no va dir res. La pausa es va allargar fins que el jove, davant del silenci prolongat d’en Brunetti, va dir, com apel·lant a les Sagrades Escriptures:

—A la televisió surt constantment, això, senyor.

—Sí, ja m’ho han dit —va contestar en Brunetti en to afable.

—Que vol més informació sobre l’os que hi havia a la butxaca de l’home, senyor? —va preguntar en Rodella, com un venedor temorós que el client se’n vagi sense comprar res.

—Sí.

—És un os d’un dit, commissario. D’això no n’hi ha cap dubte. I diria que és de la mà, més que no pas del peu. Ho he comprovat a internet i ho he buscat als meus llibres de patologia i anatomia.

En Brunetti va somriure recordant els seus primers dies a la feina.

—Gràcies, agent. Ho faré constar a l’informe.

—Gràcies, senyor —va contestar en Rodella, i després, potser perquè no se li va acudir res més per dir, va fer una salutació oficial.

—Gràcies de nou, agent —va dir en Brunetti, i va deixar el fragment d’os a la taula juntament amb la resta d’objectes. En Rodella va tornar amb els companys de la taula del fons de la sala.

Girant-se cap a en Bocchese, en Brunetti va dir:

—Feia temps que no veia algú amb tant d’entusiasme per la seva feina.

—Sí, és un bon nano —va dir en Bocchese—. Llest, sempre es queda fins que no acaba una feina, s’entén bé amb els companys i, a sobre, no demostra mai que és més intel·ligent que els altres. —Després, més seriós, en Bocchese va afegir—: Espero que es quedi aquí amb nosaltres.

—Hi ha competència?

—A Mestre. Hi ha un laboratori privat que li va al darrere. —En veure la sorpresa d’en Brunetti, en Bocchese va explicar—: Ja l’han entrevistat dues vegades.

—T’ho ha explicat ell, això?

—Sí.

—Per què?

—Perquè li semblava que seria deshonest no dir-m’ho.

Després de reflexionar uns instants, en Brunetti va dir:

—Caram.

—Però ell vol ser policia. Des que era petit, sempre ha volgut ser policia. —Després, recordant el motiu pel qual estaven parlant, en Bocchese va assenyalar la bossa de plàstic transparent i va preguntar—: Ja has acabat amb això?

En Brunetti va treure el telèfon i va dir:

—Puc fer una foto de l’os?

—Sí.

Quan la va haver fet i el fragment tornava a ser a dins de la bossa, en Bocchese el va tocar a través del plàstic i va preguntar:

—Per què et crida tant l’atenció, aquest os?

—Perquè era a la butxaca de les monedes —va respondre en Brunetti.

—I què creus que significa? —va preguntar el tècnic.

—No en tinc ni idea.

—Però n’has volgut fer una foto.

—Sí.

—Per què?

—Perquè ha de significar alguna cosa.

En Bocchese va rumiar uns instants en aquest raonament, va allargar la mà i va tocar el trosset d’os, llavors va dir que se’n tornava a la feina i va deixar en Brunetti absort en els seus pensaments.

En Brunetti va decidir que la Griffoni seria la persona més adequada per parlar del tema. Li agradava l’ambigüitat i veia indicis o sorpreses on ell no en captava.

Va pujar i va trobar la porta del seu diminut despatx tancada, un senyal clar que la Griffoni no hi era. Tot i així, va trucar i es va alegrar quan la va sentir dient Avanti des de dins; va pressionar la maneta i va empènyer, però la porta no es va moure. Va exercir més pressió, però per més que ho intentava, no podia obrir.

Llavors va sentir soroll a dintre, va apartar la mà i va fer un pas enrere. Va veure que la maneta s’abaixava, i tot seguit la porta es va obrir cap enfora, revelant la Griffoni, que el va saludar secament i després es va posar a riure. Per algun motiu, duia l’uniforme, cosa que feia rares vegades; en Brunetti es va fixar que un bon sastre havia retocat tant la jaqueta com la faldilla, i que les sabates planes eren de Fratelli Rosetti, i no les típiques de funcionari.

—Mamma mia —va exclamar en Brunetti—. Què has fet?

Suposant que la pregunta es referia al despatx i no a la vestimenta, la Griffoni es va apartar per ensenyar l’estança del seu darrere. En un primer moment en Brunetti va pensar que havia tret la taula, o que algú l’havia agafat. Però llavors va veure el respatller de la cadira sobresortint d’una porta sense marc a la paret de la banda dreta del despatx. Fins llavors hi havia hagut una porta tancada amb un bastiment de fusta, que ella sempre havia pensat que donava a un magatzem. Però no: era un armari buit prou gran per encabir-hi la taula, i l’havia col·locat allà dins deixant un espai d’uns tres centímetres per banda.

—Com t’ho has fet, això? —va preguntar ell, sense dissimular la sorpresa.

—Li he demanat a en Vianello que em deixés el seu joc d’eines de lladre per poder obrir la porta i arribar a esbrinar què hi havia a dins —va explicar, tota orgullosa.

—Se suposa que ningú ha de saber que les té —va respondre en Brunetti automàticament.

—Crec que és pitjor que sàpiga com fer-les servir —va replicar ella.

En Brunetti va decidir no allargar la discussió i va entrar al despatx, sense molestar-se a demanar permís, va tancar darrere seu, va fer un pas sense entrebancs fins a la cadira de la Griffoni i la va enretirar cap a un costat, es va girar i va examinar l’estança.

Hi havia un llum a sobre la taula i un portàtil al davant. Un cable allargador anava des de l’únic endoll del despatx fins a l’interior de l’armari, a la paret del fons del qual hi havia una prestatgeria: la Griffoni segur que s’havia d’inclinar sobre la taula per col·locar-hi alguna cosa. Va veure que hi tenia la bossa de mà. I la pistola.

—Molt maco —va dir en Brunetti—. Ara vigila que no et perdis.

La Griffoni va assentir, va col·locar l’altra cadira arrambada a la paret i va seure, fent un gest a en Brunetti perquè ocupés la seva.

Ell la va girar per seure de cara a ella, i la va empènyer enrere fins que el respatller va tocar la taula, per tenir més espai per a les cames.

—Què n’has fet de la porta i del bastiment? —va preguntar.

—Quan en Riverre i l’Alvise ho han desmuntat tot —va començar, sense molestar-se a explicar com era que l’havien ajudat ells dos—, els he demanat que ho deixessin tot repenjat a la paret del fons del passadís. —Va fer una pausa i llavors va afegir—: És de noguera, original de l’edifici, del segle XVII. —Com que en Brunetti no deia res, va assenyalar la paret pintada de nou allà on hi havia hagut el marc de la porta, i va dir—: El bastiment també és de noguera, hem rascat una mica la pintura per comprovar-ho.

En Brunetti no havia vist cap porta al passadís, ni cap peça del marc repenjada al costat. Anys enrere, havia comprat sis portes de noguera antigues per substituir les de l’apartament que ell i la Paola es van comprar després de casar-se.

—Si ho són, és probable que tinguin molt de valor —va dir.

—Ja ho sé.

—Què faràs?

La Griffoni va arronsar les espatlles.

—Algú podria robar-ho si ho deixes per aquí —va comentar ell, fent un gest vague cap a fora al passadís.

—Guido, això és la Questura, i som la policia.

—Això no vol dir que algú no pugui reconèixer una porta valuosa com aquesta. —Després de rumiar uns instants, va afegir—: Tot i que suposo que seria difícil de transportar fins a baix i carregar-la a una barca. —Com que ella només va arronsar lleument les espatlles, va afegir—: Oi?

—He dit a en Foa i en Vianello que no valien per a res i els he demanat que m’ajudessin a desfer-me’n.

—Desfer-te’n?

—Deixar-ho al traster de casa meva fins que truqui a Veritas perquè passi el servei de deixalleria especial a buscar-ho. —Va fer una pausa breu i va continuar—. Això és el que els he dit a ells.

—I s’ho han cregut? —va preguntar en Brunetti, que la coneixia bé.

—Suposo —va respondre, amb la vista clavada allà on abans hi havia la porta.

La conversa s’havia convertit en una mena de tobogan de fira i havia conduït en Brunetti a un lloc desconegut. Podia aturar-la ara i no saber res més del que li acabava d’explicar. D’aquesta manera, no seria un còmplice voluntari, i no estaria implicat en la desaparició d’una propietat del govern.

—Encara ho tens aquí? —va preguntar, enfilant-se al petit seient del vehicle imaginari just quan ella arrencava.

La Griffoni es va sorprendre amb la pregunta, i no ho va poder dissimular.

—Em temo que no —va contestar, sense cap deix de temor a la veu.

Ara era el moment. El diminut cotxe on viatjava havia alentit la marxa per entrar en un gran revolt, de manera que podia saltar i marxar discretament, amb les mans a les butxaques i xiulant una melodia qualsevol, o podia quedar-se al vehicle per arribar fins al final del viatge.

—On és?

—Ho té en Cristiano —va respondre—. Ja t’ho vaig dir, és fuster, té el taller a Dorsoduro, el que hi ha al capdavall del carrer de l’emmarcador.

—Ah, en Cristiano —va dir en Brunetti, assentint—. En Cristiano. I què hi fa allà?

—Traurà les sis capes de pintura del marc, hi col·locarà unes frontisses més adequades a la seva època, i després portarà la porta amb el marc al meu apartament. —Va somriure—. Potser triga mesos. Però vaja, no hi ha pressa.

En Brunetti va deixar passar uns instants i després va dir, amb veu suau:

—No, no n’hi ha. —Finalment, va decidir saltar del cotxe en marxa i va preguntar—: Has sentit res de l’assassinat?

—Sí. —La Griffoni va encreuar les cames i es va redreçar a la cadira—. He llegit l’informe dels Carabinieri.

Abans que pogués preguntar-ho, en Brunetti va dir:

—Encara no he tingut temps d’escriure el meu.

—Digues.

En Brunetti li va explicar primer la trucada d’en Vianello, les escenes del canal i del pati, i després li va parlar de les troballes fetes tant per en Rizzardi com per l’equip tècnic. Un cop acabat el relat, va tornar enrere per explicar-li el seu breu contacte amb l’home assassinat, i va acabar dient:

—I això és tot.

Ella havia anat prenent notes mentre el commissario parlava, però llavors va tancar la llibreta i va preguntar:

—I ara què? —Com que ell no va respondre, va afegir—: Això és Venècia, o sigui que he de suposar que coneixes almenys una de les persones involucrades, oi?

En Brunetti va riure.

—Vaig anar a l’escola amb l’esposa de la parella propietària de la casa on vivia l’home. —Recordant la conversa amb en Maurizio, va afegir—: I em vaig assabentar que la priora del convent adjacent és generosa.

—I ara també resultarà que és la teva cosina perduda des de fa no sé quant de temps, oi?

—És més probable que sigui una filipina —va contestar en Brunetti—. Sembla que ara són les úniques que es fan monges.

Amb una esgarrifança sobtada, la Griffoni va mussitar:

—Millor una d’elles que una de nosaltres.





Capítol 17


En Brunetti va decidir anar a fer una ullada al Palazzo Zaffo dei Leoni. Havia trucat a la Questura aquell matí a mig camí de l’hospital, i havia ordenat que enviessin dos agents uniformats a acordonar la caseta del jardí on se suposava que vivia el difunt. Havia deixat particularment clar que els agents es quedessin dins del mur i vigilessin que ningú, llevat dels propietaris, entrés a la finca. També va demanar que enviessin l’equip de la científica al palazzo tan aviat com fos possible.

Abans de marxar de la Questura, va demanar el número de telèfon d’un dels agents apostats al palazzo i li va trucar quan ell ja estava a punt d’arribar-hi.

—Pattaro, soc el commissario Brunetti. Acabo de travessar el pont de San Canzian. Em podràs obrir la porta, sisplau?

—Sí, signore.

Va fer la mateixa ruta que la vegada anterior i es va trobar davant de la mateixa gran porta de fusta. Aquesta vegada, la va obrir ràpidament un policia uniformat a qui va reconèixer. Un altre agent feia guàrdia a les escales de la porta principal del palazzo. En Brunetti va travessar el llindar però es va quedar a prop de l’entrada de la calle.

—Gràcies, Pattaro —va dir—. Hi ha algú a la casa?

—Una dona ens ha obert. Ha dit que era la propietària. He vist un home amb bastó que pujava les escales, però no ens ha dit res.

—Quant fa que sou aquí? —va preguntar en Brunetti.

—Des de dos quarts de deu, commissario —va respondre l’agent—. Els hem hagut de despertar.

—Què li heu dit a la propietària?

—Que l’home que vivia aquí era mort. —Va fer una pausa després de dir-ho, com si esperés més preguntes.

—Com ha reaccionat?

—Ha sigut estrany, commissario. Ha estat molta estona sense dir res, només s’ha posat la mà al cor, i després s’ha girat i ha entrat al palazzo.

En Brunetti li va donar les gràcies i li va dir que ja podia tornar amb el seu col·lega mentre ell feia una repassada al jardí.

Va anar cap al costat dret del palazzo, des d’on s’havia fet la més bonica de les fotos de l’exposició de jardins. Tanmateix, les fotos no havien capturat la realitat actual: Google sí, però ni tan sols el seu ull que ho veu tot podria haver preparat en Brunetti per al que va trobar. Un rectangle de males herbes que recorria l’amplada de la propietat havia estat segat de mala manera, deixant un terreny erm amb forats i quatre mates d’herba seca. Més o menys a un metre de la paret del palazzo, l’herbam topava per l’altra banda amb un embull de plantes crescudes i abandonades que a en Brunetti li van semblar més aviat una selva que un jardí, i feia una mica de por. La natura imposa els seus propis límits a l’altura de les plantes; en aquest cas, els diversos arbustos i esbarzers feia temps que havien arribat al punt més alt, i llavors s’havien doblegat sobre si mateixos o cap als costats per començar a envair els laterals, amb branques que sortien en direcció horitzontal com si busquessin alguna presa. Un petit camí, com el sender que deixen marcat els animals salvatges, passava entre les mates d’herba seca i desapareixia sota aquell laberint de plantes espinoses i feréstegues.

A causa de les ombres projectades pel palazzo i els murs que el circumdaven, el terra estava moll; unes gotetes d’humitat encara resistien sobre les capes de fulles mortes que es negaven a caure de les branques. A la dreta d’aquell enorme embull de plantes, en Brunetti hi va veure l’inici d’un mur de pedra, gairebé d’un metre d’alçària, que desapareixia entremig del fullatge en direcció al que devia ser la part posterior de la finca. A l’altra banda del mur, s’hi distingia la gespa encara verda ideal per jugar a croquet o per fer-hi pícnics regats amb xampany, perquè allà començava, segons el que li havia dit Google Maps, el jardí de les germanes de l’orde de Sant Benet de Núrsia, i per tant era el principi del regne de l’ordre, la rutina i la bellesa. Potser, però, no hi esqueien els pícnics regats amb xampany.

Al costat esquerre del palazzo, l’evidència d’abandonament i negligència era encara més marcada que a la dreta. Les mateixes plantes, o la seva descendència deformada, s’alçaven formant una massa impenetrable, i la terra era invisible sufocada per aquell embull en descomposició; es notava que feia anys que ningú se’n cuidava. Així com el jardí de la dreta es veia descuidat, el de l’esquerra semblava perillós.

En Brunetti va tornar amb els agents, que continuaven apostats davant de la porta principal. Quan va veure en Pattaro, va preguntar:

—Heu acordonat la caseta del jardí?

—Sí, senyor —va contestar, i el company va assentir per confirmar-ho.

—Hi heu entrat?

—No, senyor. Hem fet el que diu la normativa: segellar les finestres i les portes exteriors. Ha sigut el primer que hem fet després de parlar amb la dona.

—Us n’ha donat les claus? —va preguntar a en Pattaro.

—Sí, senyor —va respondre, tot ficant-se la mà a la butxaca de la jaqueta.

Va donar les claus a en Brunetti, que va dir:

—Gairebé ja és la vostra hora de plegar. Torneu a la Questura, si voleu. Jo em quedaré fins que arribi l’equip de la científica. Vull fer un tomb per aquí.

—Gràcies, signore —van dir tots dos, alçant una mica la mà com a senyal d’agraïment.

Quan van ser fora, en Brunetti va tornar a la banda dreta del palazzo i va veure la feble marca del caminet ple de males herbes que conduïa a la part posterior de la finca, on Google havia mostrat a en Brunetti que hi corria el Rio dei Santi Apostoli, i on devia haver-hi la portella posterior en el mur del jardí. Va seguir el caminoi uns deu metres i va arribar a una petita casa de maons d’una sola planta aixecada sobre uns fonaments de pedra d’un metre d’alçària. L’herba del voltant era curta, però tot i així li arribava als turmells.

Cinc esglaons donaven accés a la porta. Tal com li havien dit els agents, unes grans X de color vermell i blanc tapaven les finestres i les portes, cosa que declarava la casa com a escena del crim. En Brunetti va baixar els esglaons i va caminar cap al lateral de la caseta. Va mirar a través d’una finestra marcada i va veure un llit individual, un armari, parets blanques, un terra de fusta, i una cadira al capdavall del llit. En una tauleta que hi havia al costat, hi va veure un llum de lectura i dos llibres tancats i ben posats.

Hi havia una petita porta posterior sense finestres, també marcada amb una X.

Va donar tota la volta a la modesta casa, tothora conscient de les plantes amenaçadores que creixien per allà a prop i, en alguns casos, a sobre mateix de l’edificació. Va guipar per totes les finestres i no va veure cap senyal de desordre ni de violència. La taula de la cuina estava neta, igual que el marbre del costat de l’aigüera. Hi havia el que semblava una sala d’estar amb una llibreria i, arrambat en una de les parets, un escriptori amb un portàtil una mica antic. També podia distingir una butaca d’aspecte còmode amb un llum de peu al costat. Si alguna vegada algun dels seus fills decidís fugir de casa, va pensar, no li faria res dir a la persona que vivia en aquella caseta que substituís el que hagués decidit marxar.

En Brunetti va tornar a la part del davant, va pujar els esglaons i es va treure les claus de la butxaca de l’abric. Va desenganxar dues tires de cinta i les va deixar penjant del marc. Tot seguit, va treure un paquet que contenia un parell de guants de plàstic transparents, el va obrir i se’ls va posar.

La segona clau que va provar va funcionar, i la porta es va obrir sense que en Brunetti s’hagués d’empescar la manera de no tocar el pom. Va entrar de dret a la sala d’estar. Es va aturar i va fer una ullada al voltant, vigilant de no tocar res, i després va anar a poc a poc cap a l’habitació. Va observar l’armari —antic, de cedre, preciós—, però no el va obrir. El llit individual tenia un edredó de lli amb la gira meticulosament feta sota el coixí. Es va quedar en silenci al mig de l’estança, preguntant-se quin tipus d’habitació era i quina mena d’home hi havia dormit. L’habitació va continuar en silenci, quieta; potser aquesta era la resposta.

Mentre que les altres estances estaven pintades de color blanc, la sala d’estar era d’un verd molt clar. No era un to primavera vulgar, ni un to tardor esgotador, simplement era el tipus de color que portaria la Natura, però no en una festa, sinó per estar per casa, una cosa còmoda sense haver de patir per si s’esquitxava o s’embrutava. Es va quedar allà dret, però abans que l’estança pogués explicar-li alguna cosa, va sentir un timbre. Al cap d’un moment es va adonar que era el timbre exterior del palazzo anunciant que hi havia algú a l’altra banda del mur.

Va deixar la porta de la caseta ajustada i va córrer pel caminet en direcció a la part del davant del palazzo i cap a la porta del carrer. Era l’equip de la científica, aquesta vegada dos homes i sense equipament ni focus. En Brunetti els va conduir fins a la casa del jardí i es va aturar a fora, els va explicar que el crim no s’havia pas comès allà i que busquessin qualsevol cosa que es veiés fora de lloc o que semblés que l’havien volgut amagar.

Tot seguit, va obrir la porta i els va seguir cap a l’interior, sorprès perquè ja s’hi sentia com a casa; potser era pel color verd.

Els dos homes es van repartir les estances: un va fer el lavabo i la cuina, l’altre, l’habitació. Això deixava la sala d’estar per a en Brunetti. Es va acostar a la butaca, hi va seure i de seguida li va venir al cap un conte de fades que als seus fills els encantava quan eren petits, perquè aquella butaca, igual que al conte, tampoc no era ni massa dura ni massa flonja, sinó que era perfecta.

Tots treballaven de manera molt silenciosa: podia haver-hi ratolins a la casa, però no semblava pas que hi hagués tres homes. A sobre d’una taula al costat esquerre de la porta hi havia una petita estàtua de Buda i un got mig ple d’aigua al davant. A dins del got hi havia unes quantes flors silvestres, amb el cap cot en reconeixement de la santedat de Buda. A l’esquerra de la figureta, tres pedres planes i allisades pel mar; a la dreta, una conquilla rosa. En Brunetti, impressionat per la serenitat d’aquell arranjament, es va treure el telèfon i va fer una foto del petit altar; després, es va girar per captar la tranquil·litat i la discreta bellesa de la casa del difunt.

Es va acostar a la llibreria, preguntant-se si l’encant i la peculiaritat de l’home que vivia en aquella casa també es reflectiria en els llibres. De seguida va descobrir que estaven dividits en tres idiomes: italià, anglès i el que va suposar que era la llengua de lletres arrodonides de Sri Lanka. Els títols dels llibres eren tan heterogenis que en va fer tres fotografies per mostrar que vivien la mar de feliços segregats per idioma, i encara en va fer una quarta per mostrar que convivien perfectament junts i en pau.

Va treure un dels llibres singalesos i va veure un Buda molt benèvol a la coberta, i també en el següent, i en l’altre: no era el mateix Buda, però sí la mateixa benevolència. Els va tornar al seu lloc i va fer un pas a l’esquerra cap als llibres en anglès. Va agafar Colonialism in Sri Lanka i en va llegir alguns paràgrafs d’aquí i d’allà; després va fer una ullada a The Story of Ceylon, i estava tan atrotinat que fins i tot en va comprovar la data de publicació, que era a finals dels cinquanta; The Prabhakaran Saga era al costat d’una obra titulada The Broken Palmyra. En Brunetti en va llegir prou per veure que tots dos tractaven de la desastrosa rebel·lió tàmil. Els va tancar i els va col·locar sobre els altres, i després els va tornar tots al prestatge.

Els llibres italians estaven separats en novel·les policíaques escrites en italià, algunes traduïdes d’altres llengües, i llibres sobre terrorisme. Hi havia un àlbum força gruixut amb pamflets i articles de diari, la majoria de quaranta anys enrere. Un dels fullets era d’una organització anomenada Fi de l’Ocupació d’Itàlia, i enumerava, localitzava i proporcionava mapes detallats i fotografies de les bases militars nord-americanes a Itàlia. Un petit pòster enmig d’altres documents afirmava, en lletres vermelles, que només la violència armada podia canviar la difícil situació dels treballadors. Va tornar l’àlbum a la prestatgeria i va agafar un dels llibres, Una història verídica dels nostres temps.

En va llegir la introducció, que carregava contra la «contínua opressió de la nostra pàtria» per part de les «forces del feixisme internacional» que duien «la màscara habitual de l’alliberador que, per mantenir-se al poder, regala mitges i xocolatines a les dones i els infants».

Gairebé encisat per la retòrica, en Brunetti va continuar llegint sobre «la televisió com a droga per a les masses» i l’advertència que els lectors havien de «resistir la temptació del consumisme i l’egoisme». Va fullejar un parell més de llibres, sorprès de trobar en tots dos l’exhortació a la violència extrema, fins i tot mortal, i els va tornar al prestatge, preguntant-se com o per què un singalès budista tenia precisament aquells textos a la llibreria de casa seva.

En Brunetti es va apartar de la prestatgeria. Ja no creia, ni tampoc esperava, que el document secret que ho revelaria tot pogués estar ficat a dins d’un llibre, de manera que va anar cap a l’ordinador. A la paret, just al lloc on es posarien els ulls de la persona que estigués utilitzant el portàtil, hi havia una foto emmarcada d’una dona grassoneta de pell fosca i de mitjana edat, la mirada suau i uns quants flocs blancs entre els cabells, que duia recollits. A banda i banda de la dona hi havia dos joves amb la pell tan fosca com la seva i que devien tenir vint-i-pocs anys. Es veia que se sentien incòmodes amb l’americana i la corbata blau marí, en canvi, la dona es veia molt natural amb una extremada brusa vermella de màniga llarga i un xal de color groc penjat a l’espatlla esquerra. Somreia i estava encantadora.

El teclat va ser una revelació: una lletra europea a la part superior esquerra de cada tecla, i dues lletres singaleses, una a sobre de l’altra, a la dreta. De la mateixa manera que es deia que Déu havia donat a l’home el domini sobre els animals, aquell intercanvi que requeria dues lletres en singalès per una en anglès també transmetia una altra forma de domini a les persones respecte a l’abecedari.

El vell portàtil estava tancat, i en Brunetti no va intentar obrir-lo ni tampoc engegar-lo. Més per un sentit de l’obligació que de res més, va anar a la cuina, on el més alt dels dos agents estava enfilat en una cadira per comprovar la part superior dels armaris.

—Has trobat bosses de paper o de plàstic? —va preguntar en Brunetti.

—A sota l’aigüera, senyor. És molt neta i ordenada, la persona que viu aquí.

En Brunetti li va donar les gràcies i no va fer cap comentari sobre l’error en el temps verbal. Va buscar una bossa de paper a sota l’aigüera i se la va endur a la sala d’estar. Va passar un dit per sota del portàtil i el va fer lliscar a dins de la bossa. Va tornar a la cuina i li va dir al tècnic, que havia mogut la cadira davant dels armaris de l’altra banda de l’aigüera:

—Emporta’t això quan marxeu, i mira a veure si algú pot entrar-hi.

—Deixi-ho allà a sobre la taula, senyor. Aviam si en Bocchese se’n surt.

En Brunetti li va donar les gràcies i va tornar de nou a la sala d’estar. Es va quedar dret davant d’una finestra i va deixar que el que fos que l’estava rosegant per dins ho continués fent. Quan havia vist, un jardí tan lleig? Les paraules «jardí» i «lleig» eren un oxímoron i no haurien d’anar mai juntes. Com podien suportar veure aquell herbam? Com podien viure amb aquells horrors tan a prop? Sense saber què podia sortir de sota d’aquells arbustos, o arribar a casa a la nit i trepitjar alguna cosa que es movia, o sentir un cruixit per allà al voltant.

De sobte, l’home que era a la cuina va entrar a la sala amb una capsa de plàstic a les mans, del tipus que la Paola feia servir per a les sobres, més o menys de la mida d’una capsa de puros.

—Miri això, senyor —va dir, allargant-la a en Brunetti. La part superior era d’un blau viu, el cos transparent. Fins i tot abans d’obrir-la, en Brunetti va veure els diners, els tons vermells i blaus dels bitllets de deu i vint euros, però no n’hi havia una gran quantitat.

Va deixar la capsa a sobre la taula i en va obrir la tapa. A sobre del feix hi havia uns quants bitllets de deu euros, i a cop d’ull en Brunetti va calcular que entre tot devia sumar uns pocs centenars d’euros, no pas més.

A sota dels bitllets hi va veure una cosa vermellosa, els va apartar i va aparèixer l’extrem d’un cartró rígid de color bordeus.

Va treure els bitllets i va quedar exposat un PASSAPORT, i a sota, REPÚBLICA SOCIALISTA DEMOCRÀTICA DE SRI LANKA. Si les circumstàncies haguessin estat diferents, en Brunetti bé es podria haver preguntat: «Un trio polític interessant, oi?», però després d’aquella mort violenta no li va passar pel cap aquest pensament.

Va obrir el passaport i va veure l’home mort, ara viu, sense somriure. En Brunetti va apartar la vista de la foto. Inesh Kavinda, nascut a Colombo, cinquanta-dos anys. Els segells mostraven que havia viatjat a Sri Lanka sis anys enrere i s’hi havia estat quatre setmanes, i una altra vegada l’any anterior durant el mateix període de temps.

—On era? —va preguntar-li a l’agent, que llavors va recordar que es deia Donati.

—A sobre dels fogons, senyor. En principi era el lloc de l’extractor, però algú el devia treure. El filtre està tan brut que no es veu res de l’interior, o sigui que a simple vista no es pot saber que no hi ha l’extractor.

En Brunetti va assentir en senyal d’aprovació. Sempre li agradava quan la gent tenia amagatalls a casa. Es preguntava per què tan sovint eren a la cuina.

—Què vol que en faci, senyor?

—Emporta-t’ho quan marxeu i dona-ho a en Bocchese, juntament amb l’ordinador. Estigues allà mentre ell compta els diners i tu t’ho mires, després tots dos anoteu el total en fulls separats i els firmeu, ho col·loqueu tot a dins de la capsa i la guardeu a la caixa forta d’en Bocchese.

Quan va veure l’expressió de l’agent, va aclarir:

—Donati, és per protegir-vos a tu i en Bocchese. D’aquesta manera, no hi haurà dubte de quants diners contenia la capsa quan va arribar a la Questura.

En Donati va somriure i va dir:

—Esclar, commissario. —Després d’una pausa va afegir—: Jo no robaria mai res d’un mort.

—Com ho has sabut, que era mort? —va preguntar en Brunetti despreocupadament.

—Algú de la Questura m’ho ha dit, senyor.

En Brunetti va assentir. Feia temps que no s’havia produït cap assassinat a la ciutat, o almenys un en què el criminal no s’hagués entregat a les autoritats.

En Brunetti va empènyer la capsa cap al mig de la taula i va tornar a la llibreria. Alguna cosa li havia provocat un soroll estrany a la memòria quan havia revisat els llibres, i va deixar que la seva ment surés cap allà i després se n’allunyés.

Va examinar els títols dels lloms i va concloure que era lògic que hi hagués llibres sobre la història de Sri Lanka. Si deixava aquests al marge, llavors quedaven les novel·les policíaques —que va descartar— i els llibres que tractaven de l’estrany ressorgiment del terrorisme a Itàlia als anys vuitanta. Era una mica com haver de trobar un gat amagat en el dibuix d’un arbre.

Va recordar que en algun moment del període que abastaven els llibres que tenia al davant el seu pare havia sortit de la tristesa en què s’havia sumit la seva vida després d’assabentar-se de la reaparició de les Brigades Roges. La família, acostumada al seu ferm compromís amb l’esquerra, va quedar atònita sentint-lo condemnar els atacs contra civils com a assassinats i aquells que els cometien com a assassins.

Quan l’hi van preguntar, el pare d’en Brunetti va dir que coneixia aquella mena de persones, que les coneixia de tota la vida: fills de rics que volien cridar l’atenció. «El temps ho dirà», va dir una nit després de sopar, amb la ràbia aplacada, deixant pas només al disgust. «El temps ho dirà. D’aquí a quaranta anys, tots aquests seran advocats i banquers i professors, i votaran els democratacristians». El seu pare no sabia que els democratacristians experimentarien un èxtasi polític als anys noranta i deixarien d’existir; i pel que feia a la resta del que havia dit, en Brunetti va pensar que tenia raó.

Però quin interès podria tenir un singalès en tot això?





Capítol 18


—Perdoni —va dir una veu de dona, més que peremptòria, darrere seu.

Es va girar i va veure la Gloria Farcolin palplantada a la porta.

—És vostè el pol… —va començar a preguntar, però quan va veure en Brunetti, va arrufar les celles i va dir—: Guido? Què hi fa aquí? —Després, quan li va venir a la memòria, va afegir—: No ens vèiem des de l’aniversari del seu sogre, oi?

Ell va somriure, content que se’n recordés, tot i que el sopar havia sigut almenys quatre anys enrere.

—I vostè portava un vestit de color lila i unes sabates que van fer morir d’enveja la Paola —va respondre en Brunetti, alleujat pel fet que una vella amistat suavitzés aquella trobada.

Era una dona atractiva, baixa i esvelta, amb unes mans delicades i precioses tal com ell recordava, i uns cabells foscos i arrissats i tallats curts com un noi. Per alguna raó, li va venir al cap que la dona sabia molt de volcans, però no recordava per què.

En Brunetti va fer un petit gest amb el cap.

—Em sap greu que ens hàgim de veure en aquestes circumstàncies —va dir.

—Sempre he sabut que treballaves a la policia —va dir—, però no… Suposo que no m’havia parat a pensar mai què feies en realitat.

Ara li havia parlat de tu, de manera que en Brunetti també ho va fer.

—Segurament no has tingut mai la policia a casa. Com la majoria de gent.

La dona va mirar a terra, després a fora a la finestra, i va preguntar:

—És veritat això de l’Inesh?

—Sí. Em temo que sí.

Ella va remenar el cap unes quantes vegades i va fer un gest amb la mà com descartant la idea.

—Ha sigut un robatori? —va preguntar, però de seguida va negar la possibilitat dient—: Això és impossible. Si no tenia res. —Com per demostrar-ho, va fer un gest amb la mateixa mà escombrant l’estança, assenyalant els llibres i l’absència d’altres coses—. Tot el que guanyava ho enviava a la seva família.

—Viuen a Sri Lanka? —va preguntar en Brunetti.

—Sí. La dona i dos fills —va respondre. Després, com si això d’alguna manera fes que la seva mort importés més, va afegir—: Ella és professora. Els nois ja van a la universitat.

—Feia molt que ell era aquí?

—La veritat és que no ho sé —va contestar al cap d’uns instants. Després, mirant en direcció al palazzo, va dir—: És ben probable que sí, perquè parlava italià quan ens vam conèixer.

—Com va ser?

La dona es va girar per mirar-lo, clarament confosa: era evident que no entenia per què li feia aquella pregunta.

—Per què ho vols saber?

Si en Brunetti hagués tingut la més petita sospita que d’alguna manera ella estava involucrada en l’assassinat d’aquell home, la seva resposta hauria sigut punyent i sarcàstica, però tal com ho veia, estava convençut que encara li costava acceptar que l’home era mort i no només absent. En aquest cas, la millor resposta era quedar en silenci i deixar-li temps per entendre per què era necessari.

Immòbil com una estàtua, ella va continuar mirant-lo, amb la cara tensa per la confusió. Va veure com la realitat la colpia, va sentir la inhalació d’aire i l’«Oddio» murmurat, i després un soroll que no era una paraula.

En Brunetti acceptava l’òpera com una font d’entreteniment, però no n’era un aficionat, malgrat les nombroses vegades que hi havia anat obeint a l’entusiasme de la Paola. En aquell moment, va recordar que havia vist una cantant que interpretava un personatge que, en rebre notícies devastadores, intentava iniciar la seva ària però només va proferir tres magnífics, astorats i desconcertats «ah!» abans de trobar la veu per dir «Addio, Roma», i llavors va començar a cantar sobre el fracàs, la pèrdua i la desolació.

—És veritat que l’han assassinat? —va mussitar.

—Sí, em sap greu dir-t’ho, però sí.

—No entenc com pot ser —va dir, i de sobte va passejar la mirada per l’estança—. Guido, em pots ajudar? —va preguntar, fent un pas indecís cap a ell.

Ell la va agafar pels braços i la va aguantar, de manera que gairebé va quedar suspesa a les seves mans. A poc a poc, compassant els passos amb els d’ella, la va guiar cap a la cadira que hi havia arrambada a la paret i no la va deixar anar fins que va estar asseguda. De sobte s’havia quedat molt blanca, i va haver de repenjar el cap a la paret.

En Brunetti es va allunyar i va anar cap a la finestra per contemplar l’horrible jardí. De nou, va quedar colpit per la incongruència. No entenia per què el difunt tenia els llibres que tenia, i tampoc com podia viure en un lloc de tan bon gust, si bé molt sobri, i suportar una cosa tan lletja com aquell jardí feréstec i indòmit que envoltava la casa.

—Per què està així el jardí? —va preguntar en Brunetti, sense girar-se cap a ella.

—Què? —va dir ella, no com si la pregunta l’hagués sorprès, sinó com si no l’hagués sentit.

—Per què està tan lleig el jardí? —Ara en Brunetti es va girar per captar-li l’atenció. Va assenyalar l’estança on eren fent un gest ampli amb la mà—. Aquesta sala és agradable. És senzilla, però tot el que hi ha és maco. Igual que la resta d’estances. Llavors, per què el jardí és tan horrible? En els anys que ha estat aquí, podria haver-lo arreglat, podria haver-hi plantat alguna cosa.

Ella va obrir la boca, va fer una pausa per reflexionar uns instants i va dir:

—No era responsabilitat seva.

En Brunetti es va contenir la impaciència i es va esperar fins a haver-se calmat per dir:

—Em sembla que no hi té res a veure, la seva responsabilitat. No hi ha dubte del bon gust que tenia, almenys veient aquesta casa. Com podia… —En Brunetti va estar a punt d’acabar la frase dient «viure amb aquest jardí al seu voltant?», però li va semblar que la paraula «viure» no era prou adequada i la va canviar— suportar veure aquest jardí?

—Em va dir que necessitava un lloc per viure. No se’m va acudir mai que podria tenir algun interès en el jardí.

—Ah, no? —va preguntar en Brunetti, eliminant qualsevol indici de crítica del seu to de veu.

—No, la veritat és que no.

—I el teu marit? —Va intentar que la veu sonés despreocupada, simplement encuriosida.

—Encara menys. Em sembla que una vegada li va comentar alguna cosa a l’Inesh, li va dir que no s’atabalés amb el jardí.

—Sempre ha estat així?

—No. La tia d’en Renato tenia dos jardiners de manera permanent, però es van morir fa anys, més o menys al mateix temps que ella, i en Renato no va contractar mai més ningú. —Va alçar una mà, com per indicar com canvien les coses amb el temps.

—I el jardí va quedar així? —va preguntar en Brunetti, assenyalant el fullatge espès de fora.

—D’ençà que vaig conèixer en Renato, més o menys ha estat tal com és ara. —Va fer una pausa i li va fer una mirada llarga i desconcertada—. Per què et preocupa tant això?

En Brunetti va sospesar uns instants fins on li podia revelar, i llavors va respondre:

—Ho pregunto per mantenir-te distreta fins que hagis acceptat la seva mort; després podrem començar a parlar d’ell.

—De l’Inesh?

—Sí.

La dona va separar el cap de la paret i es va redreçar a la cadira, però no va fer cap moviment per aixecar-se.

—Era molt bon home, Guido —va dir, i després va preguntar—: Podem continuar dient-nos pel nom de pila, oi?

—Si no et sap greu, sí —va respondre en Brunetti.

—Crec que serà més fàcil. No he tingut mai una conversa com aquesta.

—Poques persones la tenen, suposo —va dir el commissario.

Ella va assentir i va dir:

—Gràcies a Déu.

—Què me’n pots dir, d’ell? —va preguntar en Brunetti, mentre s’asseia a la butaca amb el llum de lectura. Va treure la llibreta i el bolígraf i va buscar una pàgina en blanc.

—El vaig trobar a la porta de casa.

Sorprès, a en Brunetti no se li va acudir res per dir.

—Un dia al vespre, quan vaig arribar a casa, el vaig trobar estirat al carrer. Havia aconseguit repenjar l’esquena a la paret. Quan em va veure va alçar una mà i va dir: «Aiutami, signora». Em vaig agenollar al seu costat i li vaig demanar què li havia passat. Em va dir que dos homes l’havien atacat. Un el va tombar d’un cop de puny, i quan va intentar aixecar-se, l’altre li va clavar una coça al cap. Li van prendre els diners que duia a les butxaques de la jaqueta.

—I què vas fer? —va preguntar en Brunetti impassible.

—El vaig fer entrar al jardí i el vaig portar fins aquí —va contestar, assenyalant l’estança amb la mà—. Era molt diferent, llavors. No hi havia viscut ningú des de feia anys.

—I després? —va preguntar en Brunetti, girant el full.

—Vaig trucar a un amic, un metge. Va venir i li va posar punts a la galta i al cap, li va donar alguna cosa pel dolor i em va dir que l’avisés si l’endemà al matí tenia la visió borrosa.

En Brunetti no va demanar el nom del metge de manera intencionada. De fet, poc importava. En comptes d’això, va preguntar:

—I després?

—Després li vaig portar una manta de l’habitació, li vaig dir que podia dormir al sofà vell que hi havia aquí i que ja parlaríem l’endemà al matí. —Abans que en Brunetti pogués demanar més detalls, va continuar—. Això estava molt descuidat, però encara hi havia aigua corrent, o sigui que almenys podia beure alguna cosa.

—Recordes quan va passar, això?

Va pensar una estona i al final va contestar:

—Fa uns vuit anys, en algun moment de finals d’estiu.

—I des de llavors s’ha estat aquí?

—Sí.

—Per què el vas deixar quedar? —va preguntar en Brunetti.

—Era un home molt amable i educat, això ho vaig veure de seguida, i l’havien agredit i robat. Parlava força bé l’italià, i tal com t’he dit, semblava honest i decent. Vaig… vam decidir tractar-lo… amb amabilitat, es podria dir. —Va ajuntar les dues mans i va afegir—: Vam fer el que era correcte. —En Brunetti es va fixar que ara parlava en plural.

—Dius que aquesta casa s’ha renovat, oi? Ha fet molta feina per vosaltres?

—Mira al teu voltant i veuràs el que ha fet. Creu-me, això estava en ruïnes, aquí dins hi vivien animals i tot. Va posar finestres noves, va renovar la teulada.

—Ell sol?

—Sí. —Després, al cap d’un segon—: Més o menys.

En Brunetti va reflexionar tot allò uns instants i va preguntar:

—Tens idea, o saps si ell sabia, per què el van atacar?

—Va dir que els dos homes que l’havien atracat parlaven molt malament l’italià. Per sort, ell havia deixat el passaport a casa de l’amic amb qui s’estava.

—Per què el van agredir?

—Ves a saber. No tenia pas aspecte de persona rica, ni de turista. Estava amoïnat perquè portava dos-cents euros a la cartera per enviar-los a la família. Per això se’ls va encarar. Em va dir que era conscient que no ho hauria d’haver fet.

—Te’l vas creure?

Li va llançar una mirada dura i va contestar:

—Estava sagnant en una tovallola quan m’ho va dir. Esclar que me’l vaig creure.

—Per què vas deixar que es quedés aquí tant de temps?

La resposta li va sortir sense cap mena de vacil·lació.

—Perquè era un pobre desgraciat, sense casa, sense visat, i amb poques possibilitats d’aconseguir cap de les dues coses. —Va callar després de dir això i va mirar en Brunetti per veure la seva reacció.

—És el que se sol fer —va comentar en Brunetti.

Aquesta vegada, la pausa d’ella encara va ser més llarga abans de dir:

—Encara que sigui il·legal?

En Brunetti, amb els ulls clavats a la llibreta, va girar el full, després va tornar enrere sorollosament per comprovar alguna cosa i el va girar de nou. Va alçar la vista cap a la dona i va preguntar amb educació:

—Perdona, Gloria. Què deies?

Ella va tancar els ulls un moment, i després va dir:

—El primer que va fer va ser treure tota la merda d’aquesta caseta i posar-se en contacte amb la deixalleria perquè vinguessin a buscar-ho, fins i tot un vell armari que queia a trossos. Em vaig quedar parada que sabés com fer-ho, com posar-s’hi en contacte i què dir-los. Després ho va netejar tot, i quan les parets van estar seques, les va pintar.

»Més endavant, abans que arribés la tardor, va dir que posaria finestres noves i faria la teulada nova si pagàvem els materials i un home que l’ajudés.

—I què vau fer?

—Li vam donar els diners.

—I?

—I al cap d’una setmana i mitja van instal·lar les finestres i van renovar la teulada.

—Vau haver d’obtenir el permís per fer-ho?

Això la va aturar. Va veure com considerava la possibilitat de mentir, però al final va decidir dir la veritat.

—No. Van entrar els materials quan era fosc. Tots dos treballaven dotze hores cada dia, i ho van tenir enllestit en deu dies, tal com t’he dit.

El pare d’en Brunetti sovint deia que ell sempre tindria feina perquè estava disposat a acceptar menys diners que altres treballadors. A mesura que es feia gran, en Brunetti pensava sovint quanta raó tenien els seus pares.

—Alguna cosa més? —va preguntar.

—Quan van acabar, em va donar un full amb la llista de totes les despeses i el nombre d’hores que havia treballat l’ajudant. —Mentre deia això mirava en Brunetti, movent el cap amb un gest de sorpresa—. I em va tornar els diners que no havia necessitat.

—I tu què vas fer?

—No els vaig acceptar, per descomptat —va contestar amb brusquedat, com una crítica per la seva incapacitat d’entendre allò tan simple.

En Brunetti va girar un altre full i va preguntar:

—Tenia amics, a Venècia?

—Sí. Singalesos. Venien aquí de tant en tant, potser una vegada al mes. Sempre demanava si ens semblava bé que el vinguessin a visitar els amics.

—Saps alguna cosa de la seva vida?

—Gairebé res. Vivia en aquesta casa, feia pràcticament tot el que li demanàvem que fes al palazzo.

—Li pagàveu per això?

—Sí. A mesura que va anar passant el temps es va tornar més útil i necessari, i vaig insistir a pagar-li una quantitat cada mes.

En Brunetti va trobar interessant que no digués quina quantitat li pagaven, però no ho va preguntar.

—En quin sentit s’havia tornat necessari?

—Al meu marit… —va començar, i llavors va semblar que s’oblidés de què estaven parlant.

En Brunetti no va dir res i va mantenir el cap cot sobre la llibreta.

—No li han interessat mai les feines pràctiques. —Va callar i va fer una mirada inquisitiva a en Brunetti—. No sé definir-ho d’una altra manera. Per tant, l’Inesh es feia càrrec del manteniment de la nostra casa i d’aquesta.

En Brunetti va assentir; sens dubte tenia sentit.

—Llavors, ara fa dos anys, el meu marit va tenir un vessament cerebral. Gràcies a Déu, va ser lleu. Li va afectar la cama esquerra i li va quedar debilitada de manera irreversible.

—Res més? —va preguntar en Brunetti.

—No, res més. Els metges ens ho van assegurar. No li va afectar gens el cervell.

—Doncs quina sort —va dir en Brunetti, sentint-ho de debò—. Quants anys té?

—La que se sol tenir quan a una persona li passen aquestes coses.

—Continua fent classe?

—Sí. Per això et deia allò de l’Inesh. L’acompanya a la universitat o a la biblioteca tres vegades a la setmana, i després el va a buscar a la tarda. —Quan va veure l’expressió d’en Brunetti, es va explicar—. També necessita l’ajuda de l’Inesh per moure’s per la ciutat: pujar i baixar del vaporetto, travessar els ponts. —Dit això, es va posar una mà al front i va dir—: Déu meu, quant de temps continuem fent servir el present?

Com que semblava una pregunta de debò, en Brunetti va contestar:

—Depèn de cadascú. Però són coses que passen.

Ella va abaixar la mà de nou i va dir:

—Era un home tan amable…

—El coneixies bé?

—No, la veritat és que no. M’havia dit el nom de la dona i els fills, però no en parlava mai si no és que jo li preguntava per ells.

—Què t’explicava?

—El que ja t’he dit, que la dona és professora, i que els fills van a la universitat.

—T’havia parlat mai de la seva vida aquí?

—Aquí?

—A Itàlia. A Venècia.

—No —va contestar, negant lleument amb el cap—. I tampoc em semblava correcte preguntar-li sobre això, hauria semblat tafanera.

En Brunetti va girar pàgina a la llibreta i va preguntar:

—Et va presentar mai algun dels seus amics?

—Només l’home que el va ajudar a renovar la teulada. Semblava un amic.

—Saps com es deia?

—Crec que era Anvith, o Anvis, o una cosa semblant.

—Això és un nom o un cognom?

—Diria que és un nom —va respondre—. Espera’t, que deu estar apuntat al full que em va donar per les reformes. —Es va inclinar endavant i va preguntar—: Vols que vagi a veure si el trobo?

—Sí, sisplau —va contestar en Brunetti, i es va adonar que aquella era la primera informació que havia obtingut que podria ser útil.

La dona es va posar dreta, li va fer un gest amb la mà i va sortir. En Brunetti va veure que es dirigia al palazzo. Entretant, ell va tornar a examinar la llibreria, encara insatisfet i descontent pel fet de no saber trobar una raó per la qual hi havia aquell material sobre el terrorisme a Itàlia. Va agafar l’àlbum amb els pamflets i els retalls de diaris i se’l va endur a la butaca. El va obrir i el va fullejar, llegint una frase d’aquí i un paràgraf d’allà. Que antiquat havia quedat el llenguatge, com si els somnis de joventut s’expressessin en un idioma estranger o en un codi obsolet. «Patiment de la classe obrera», «cobdícia imperialista», «opressió», «tirania», «explotació», «classe mitjana», «abús».

Va tancar l’àlbum i el va tornar al prestatge. Llavors es va fixar que a l’extrem inferior hi havia una etiqueta, «Libreria dei Miracoli». Esclar, la botiga del Campo Santa Maria Nova.

Va sentir que s’obria la porta i va alçar el cap; la dona duia un full de la mida de la meitat d’un foli a la mà.

—Ho he trobat. Però només hi diu el nom de pila, «Anvith». Té, mira-ho —va dir, allargant-li el paper. Abans que en Brunetti pogués preguntar res, va dir—: L’Inesh es va negar a acceptar res per la feina. Va dir que s’havia compromès a cuidar la casa per nosaltres, i que això formava part de l’acord. —La mà on duia el paper li va caure al costat del cos—. No en volia ni sentir a parlar —va mussitar.

Efectivament, l’Anvith havia cobrat 840 euros per deu dies de feina, dotze hores al dia. En Brunetti de seguida va fer el càlcul: set euros l’hora. En Brunetti no tenia ni idea del que la Paola pagava a la dona de fer feines, però sabia que només els desesperats treballarien per tan poc.

Sense feina i sense permís per quedar-te al país, treballaries per aquest preu, i potser fins i tot ho consideraries una quantitat justa. Al capdavall, no entraves en el sistema i per tant no havies de pagar uns impostos que recuperaries en algun moment llunyà quan rebessis la pensió, ni tampoc te’n beneficiaries per anar a l’hospital a demanar hora per a un TAC que et programarien per al cap de vuit mesos, excepte, esclar, que anessis pagant com a pacient privat, que llavors et donarien hora dijous a la tarda mateix.

Va picar de mans un cop mentalment per aturar aquells pensaments. Tal com els seus pares sabien molt bé, d’ençà que el món era món, els grans vivien bé i els petits no.

Li va tornar el paper i es va abstenir de preguntar-li qui havia decidit quant se’ls pagaria per la feina. En comptes d’això, va tornar a la finestra, la va obrir i va observar el marc, la va tancar, la va obrir i la va tornar a tancar. Es va girar cap a ella i va dir:

—Van fer una bona feina.

Ella va arronsar les espatlles.

—El meu pare és constructor, i també ho va dir. —Després, rient, va afegir—: Però també va dir que ell ho hauria fet per menys diners.

Aprofitant que mostrava un estat d’ànim més positiu, en Brunetti va dir:

—M’agradaria parlar amb el teu marit.

El somriure li va desaparèixer.

—Per què?

—Pel que m’has dit, sembla que ells dos han passat moltes hores junts. —Ella va alçar el cap, preparada per parlar, però ell va continuar—. Devien trigar una estona a arribar a la universitat o la biblioteca i tornar. Per tant, suposo que devien parlar força.

—No ho sé —va contestar ella—. En Renato no me n’ha dit mai res. Vaja, que no m’ha comentat mai que parlessin de res en concret.

—Tot i així m’agradaria parlar-hi, per fer-me una idea millor de com era l’Inesh —va dir en Brunetti amb la seva veu més amable.

Ella va fer una ullada al rellotge i va dir:

—Ara no és un bon moment per a en Renato. És l’hora que precisament s’estira una estona.

En Brunetti va quedar callat. Al final va suggerir, com si res:

—Potser un altre dia?

—Sí, molt millor —va contestar ella, incapaç de dissimular l’alleujament.

—Doncs només em queda donar-te les gràcies per la paciència i disculpar-me de nou per retrobar-nos en aquestes circumstàncies.

Ella el va acompanyar fins a la porta i la va aguantar després que ell l’obrís. Cap dels dos va suggerir una altra reunió, i en Brunetti va enfilar el camí en direcció al Campo Santa Maria Nova.





Capítol 19


Per sort, en Brunetti ja havia anticipat que aniria tard i havia trucat a la Paola quan encara era a la universitat per dir-li que no seria a casa per dinar. Ella li va recordar que els nens eren a dinar a casa dels avis, o sigui que podien dinar ells dos a l’hora que fos. Improvisaria qualsevol cosa.

Per tant, un cop eliminada la pressió del temps, va decidir aturar-se a la llibreria del Campo Santa Maria Nova. Quan va entrar al campo, va veure el propietari a la porta de la botiga amb la seva gorra d’esquiar, tot i que el dia no ho requeria pas. En Carlo el va reconèixer i el va saludar amb el cap, després, com si acabés de recordar alguna cosa, va entrar ràpidament a la botiga. Al cap d’un moment en va sortir alçant un llibre enlaire i agitant-lo en la direcció d’en Brunetti, mentre cridava des de l’altra banda del campo:

—Tinc el seu Pausànies, dottore.

Malgrat que el llibreter no era pas un home corpulent, la seva veu va ressonar pel campo i va fer girar alguns caps.

Si Pausànies hagués sigut un delinqüent, en Brunetti no hauria pogut estar més content de saber que l’havia trobat. En realitat, però, Pausànies era un geògraf grec del segle II, del qual havia llegit referències durant dècades. Al llarg dels anys, havia recopilat la majoria de les traduccions de Nibby, excepte el volum III, que contenia els llibres 7, 8 i 9, i no havia volgut començar-les a llegir fins a estar segur que tenia tota l’obra completa, i ara en Carlo per fi havia trobat el volum que li faltava.

En Carlo li va deixar el llibre a les mans i va fer un pas enrere per observar la seva alegria, amb l’expressió també il·luminada per la delectació que mostren els qui estimen els llibres. En Brunetti va obrir el volum per la pàgina del títol: Descrizione della Grecia Volume Tre. Certament era el que volia. Va girar la pàgina, va llegir alguna cosa i va mirar en Carlo.

—És un llibre robat —va dir amb sorpresa.

—Què? —va replicar en Carlo, també consternat.

—Mira —va dir en Brunetti, tot passant-li el llibre obert. Va observar la cara d’en Carlo mentre llegia la pàgina següent a la del títol: «New York Public Library. Astor, Lenox and Tilden Foundation».

—Oddio! —va exclamar en Carlo, i després, amb enuig i menyspreu—: L’han robat d’una biblioteca.

En Brunetti va tornar a agafar el llibre i el va fullejar a poc a poc per deixar que a en Carlo li passés la indignació. Al cap d’una estona, en Brunetti va alçar la vista, amb un posat molt seriós.

—Volia parlar amb tu d’un altre tema.

L’Inesh era un lector que tenia llibres molt usats a la seva prestatgeria: si algú del barri el coneixia, havia de ser la persona que li havia venut aquells llibres.

En Carlo va respondre tant al to com a les paraules i va preguntar:

—Sobre l’home mort?

—Sí.

—L’Inesh —va dir el llibreter, com si volgués deixar-ho clar.

—El coneixies?

—Sí.

—Podries parlar-me d’ell?

En Carlo va mirar la gent que hi havia asseguda als bancs col·locats de cara a la llibreria, però ningú semblava que pogués ajudar-lo a respondre la pregunta.

—No hi ha gaire res a dir, commissario. Feia anys que em comprava llibres. —En Carlo va fer una petita rialleta—. Gairebé es podria dir que el seu italià provenia del que trobava aquí.

—Les novel·les policíaques?

La sorpresa d’en Carlo va ser evident.

—Com ho sap?

—Encara en té unes quantes —va contestar en Brunetti, deixant que en Carlo deduís on les havia vist i adonant-se massa tard que havia fet servir el present.

—Venia cada pocs mesos per tornar-me les que havia llegit i agafar la mateixa quantitat de novel·les noves —va dir en Carlo—. Tant li feia quines fossin, l’únic que volia era aprendre vocabulari i gramàtica. —Va tornar a mirar les persones assegudes als bancs i va afegir—: Al final em vaig convertir en una biblioteca de préstec per a ell: només li feia pagar cinquanta cèntims per llibre, i els hi deixava el temps que volgués. Me’ls tornava tots a la vegada, n’agafava vint més i em donava deu euros, i tornava quan acabava de llegir aquests últims. —L’expressió se li va suavitzar i va mirar en Brunetti—. Cada cop parlava un italià més bo i fluid.

De sobte, la cara se li va posar tensa, l’humor li havia desaparegut.

—És horrible.

En Brunetti era conscient que en barris petits, en una ciutat on gairebé tothom es coneix, la gent del veïnat sempre sap una cosa o altra dels veïns.

—Sí que ho és.

En Brunetti va fer una pausa, però en Carlo no va mostrar cap mena de curiositat morbosa per la mort d’aquell home, fet que no va sorprendre en Brunetti. Simplement va tancar els ulls i va bellugar una mica el cap. Amb veu suau, va dir:

—Va viure una bona vida. Espero que ara s’elevi a una encara millor.

—Això sona molt budista —va replicar en Brunetti.

En Carlo va quedar clarament sorprès pel comentari.

—Vaig anar a una escola de monges fins als dotze anys, signore. Em van ensenyar a desitjar això per als morts.

—Esclar —va dir en Brunetti, recordant que les monges que li havien fet classe durant els seus primers anys afrontaven la vida amb una visió considerablement més estreta.

En Brunetti va pensar de nou en els llibres de les prestatgeries de l’Inesh i va dir:

—He vist els seus llibres i no tenen cap mena de sentit.

—Els llibres de ningú tenen sentit —va contestar en Carlo amb veu suau—. Excepte els que no llegeixen gaire, perquè omplen els prestatges amb els clàssics i es pensen que poden enganyar la gent.

En Brunetti va assentir, n’havia vist uns quants exemples.

—Els lectors de debò llegeixen un munt de llibres sobre temes diferents —va dir en Carlo. Després, donant un copet a l’espatlla d’en Brunetti—: Com vostè, per exemple.

—Gràcies —va respondre en Brunetti, interpretant el comentari com un compliment—. Què llegia ell?

En Carlo va somriure amb la pregunta.

—Tal com li he dit, les novel·les policíaques eren per millorar l’italià. L’única vegada que les va comentar va ser per dir que no podia entendre per què a la gent li agradava llegir-ne. —Va fer un somriure i un esbufec de sorpresa—. També em va dir que havia provat els westerns, però que encara eren pitjors.

Que interessant, va pensar en Brunetti, que en Carlo recordés allò. Sense fer-ne esment, va preguntar:

—I els llibres sobre terrorisme? I els pamflets i retalls de notícies de l’àlbum?

La cara d’en Carlo va mostrar confusió i va contestar:

—No en sé res, sobre els retalls de notícies. —Va rumiar un moment i va afegir—: L’àlbum era del pare d’un amic meu; bé, d’un amic meu. El seu pare es va morir fa uns quants anys, i el meu amic el va trobar entre els seus llibres: sé que eren coses que el seu pare havia llegit i li havien agradat, i sospito que algunes les havia escrit ell mateix. El meu amic m’ho va oferir tot, i l’hi vaig comprar per fer-li un favor, la veritat, sense molestar-me a mirar què hi havia. L’Inesh va comprar l’àlbum aquests últims mesos, al costat dels llibres.

—La lluita contra el capitalisme i aquesta mena de coses? —va preguntar en Brunetti, i després va somriure i va afegir—: Crec que això estava de moda fa uns quants anys —recordant el seu propi entusiasme polític durant l’època d’universitari.

—Si ets un director de banc, segurament no —va dir en Carlo amb sequedat.

En Brunetti va trigar uns instants a processar el comentari, i després va dir:

—Em pregunto què és pitjor, si descobrir que el teu pare era un terrorista, o podria haver-ho sigut, o descobrir que el teu pare tenia una altra dona i família a Palerm.

—No crec que hi hagi gaire diferència —va dir en Carlo—, però jo sempre he viscut al nord.

En Brunetti va somriure i va tornar al tema dels papers de l’àlbum.

—Encara no he llegit els retalls, només els he fullejat. Tens idea de per què l’Inesh hi estava interessat?

—Jo li vaig preguntar el mateix —va contestar en Carlo—. Em va dir que tenia curiositat per saber com les persones que tenen tanta llibertat com nosaltres i tanta riquesa poden pensar així i volen destruir-ho tot. —Va apartar un instant la vista i va tornar a mirar en Brunetti—. Puc dir una cosa que potser semblarà estúpida, commissario?

—Esclar —va respondre en Brunetti, tot i que dubtava que fos així. Havia vist els llibres que en Carlo escollia per llegir a la rebotiga que li servia també de despatx.

—Crec que és perquè era budista —va dir el llibreter—. Alguna vegada parlàvem de religió, i ell ho creia de debò: no facis el mal, comporta’t bé i busca la il·luminació. —Va fer una pausa—. O sigui que potser intentava comprendre el costat oposat. O alguna cosa així.

—Aquesta és la teva conclusió? —va preguntar en Brunetti.

—Sí.

—Doncs no la trobo gens estúpida.

Tot seguit, va pagar el seu llibre, que en Carlo va ficar meticulosament a dins d’una bossa de paper.

En Brunetti ja anava per marxar quan en Carlo el va cridar.

—Sí? —va dir en Brunetti, mentre s’aturava i es girava.

—L’última vegada que el vaig veure, li vaig preguntar, gairebé de broma, si creia que ja estava més a prop de comprendre el mal.

—I què et va contestar?

—Va trigar una bona estona a respondre, però al final va dir que l’havia descobert molt més a prop seu del que creia possible, però que encara no tenia sentit per a ell.

—Li vas preguntar què volia dir amb això? —va dir en Brunetti, que no havia sigut mai pacient amb el que ell agrupava com a pensament oriental.

—No. Però em va comentar que els pamflets li feien perdre la son a la nit.

—Quina cosa més estranya de dir —va contestar en Brunetti, i després de donar-li les gràcies per haver trobat el llibre, va anar cap a casa a dinar.

Va resultar que la Paola havia improvisat uns fusilli amb pebrots grocs i pèsols de primer, i després un rombo a la planxa acompanyat de verdures variades, cosa que va omplir en Brunetti de satisfacció per haver-se estalviat un altre dinar de tramezzini a la feina. Per tant, va menjar una bona ració de pasta i la majoria de les verdures, i va deixar per a la Paola el tros més gran de rombo, un peix que a ella li encantava.

Mentre dinaven, ell li va parlar sobre l’assassinat de l’Inesh i la seva conversa amb la Gloria i en Carlo.

—Quina mena d’home et va semblar que era quan vas parlar amb ell el dilluns? —va preguntar la Paola, tot sucant pa al bassal d’oli d’oliva del seu plat d’amanida.

—Cap en especial —va contestar en Brunetti—. Li vaig fer una pregunta i em va respondre de manera educada.

—Tot i així, és el mateix home que li va dir a en Carlo que havia descobert… com ho has dit?… «El mal a prop de casa»? —Va deixar el pa al mig del plat i es va girar cap a en Brunetti per dir—: Crec que la seva lectura em sona més que una mica melodramàtica, Guido —i va tornar a posar l’atenció en el pa.

Pensant en veu alta, en Brunetti va dir:

—Podria ser la seva resposta als temes sobre els quals estava llegint: la matança dels tàmils, totes aquelles novel·les policíaques, fins i tot la porqueria d’aquells pamflets. —Quan es va sentir a si mateix dient això, en Brunetti va entendre amb més claredat què l’havia molestat dels llibres que havia vist en aquells prestatges: estaven moralment renyits amb l’home que li havien descrit la Gloria Forcolin i en Carlo, i també amb la lleu percepció que en Brunetti havia tingut d’ell en la seva breu trobada.

Després d’una petita pausa, va continuar.

—No entenc per què tenia aquells llibres i papers a casa seva, al mateix lloc on hi havia un petit altar dedicat a Buda amb flors silvestres gairebé acabades de collir. —Com que la Paola no va respondre, ell va afegir—: No té ni cap ni peus. —Llavors se li va acudir un altre pensament i va dir—: I les germanes benedictines són just a l’altra banda del mur, treballant al jardí, cultivant flors i resant. —I en aquell moment li va venir al cap l’essència de la regla de sant Benet, i la va dir en veu alta—: Ora et labora.

Va allargar la mà per tocar el braç de la Paola i captar-li l’atenció.

—Això és el que grinyola. «Resa i treballa».

—Perdona, Guido, però ara m’he perdut.

—Aquesta és la mena de lectura que hauria d’haver contingut la seva prestatgeria, o el seu equivalent budista. D’acord, d’acord, les novel·les policíaques poden ser una excepció, perquè volia aprendre italià. I potser les històries de Sri Lanka. Però els pamflets són un grapat de bestieses condensades.

—No pensaves pas això quan et vaig conèixer —va dir ella.

Això el va agafar desprevingut, i conscient que la memòria hermètica de la seva dona recordaria cada paraula que ell hagués dit a favor de la protesta política quan tots dos eren universitaris, es va defensar dient:

—Jo escoltava i parlava amb la gent, ho saps prou bé. Però també saps que mai van aconseguir persuadir-me, per molt interessat que hi pogués estar. La violència m’espantava, ja en aquell temps.

Va observar com la Paola repassava els arxius de la memòria fins que finalment va dir:

—Sí, és veritat. Recordo que et vas discutir amb l’Ugo Satta. Si no em falla la memòria, ell no parava de dir que els treballadors tenien dret a destruir les fàbriques.

En Brunetti va quedar tan parat que només li va sortir:

—Ugo Satta. —I ho va repetir—: Ugo Satta. —El so d’aquell nom li va provocar una riallada.

—Què és el que fa tanta gràcia?

En Brunetti va trigar uns instants a calmar-se, però quan va començar a parlar, li va venir un altre atac de riure. Al final va dir:

—Ara fa classe de dret comercial a Bocconi —i li va sortir una altra riallada—. El meu pare tenia raó.

Després d’això, la conversa va ser impossible, perquè quan la Paola intentava recordar-li els seus dies d’estudiant, que semblava que brillaven amb perfecta claredat a la seva ment, en Brunetti es posava a riure. Al final, va assenyalar el rellotge, es va posar l’abric i se’n va anar de nou cap a la Questura.

Pel camí, va intentar recordar alguns dels estudiants que ell havia admirat —això només s’ho confessava a si mateix— en el seu primer any a la universitat. No havia sigut només l’Ugo Satta, sinó també l’Umbaldo Nucci i la Gabriele Cifoni. I on eren ara aquelles dues estrelles de la seva classe? Feia dècades que havien caigut de la pantalla del seu interès. Li sonava haver sentit que la Cifoni havia anat a viure en un lloc estrany, o amb una llengua estranya: Hongria o Finlàndia. Per dirigir una mina? Li va venir un flaix: havia anat al Canadà, i era una mina de níquel. I en Nucci? L’última vegada que n’havia tingut notícies, acabava de ser nomenat director d’una multinacional que era la importadora més gran de carn de l’Europa de l’Est.

I així, els instigadors de la igualtat social i la justícia universal s’havien traslladat a un món diferent. Igual que ell, es va recordar a si mateix en Brunetti. Tal com el seu pare, aquell idealista desil·lusionat, havia predit.

En Brunetti va trobar els informes d’en Rizzardi i en Bocchese a l’ordinador, amb còpia a la Griffoni i en Vianello. Va començar amb l’informe de l’escena del crim, i va sospirar amb alleujament quan va llegir que el tros de dit que li faltava a l’Inesh havia estat recuperat, de manera que el seu cos tornava a estar intacte.

Va alçar el cap quan va sentir un soroll a la porta, va veure la Griffoni i en Vianello al llindar i els va fer un gest perquè entressin; la Griffoni va tancar la porta mentre en Vianello col·locava una altra cadira davant de la taula d’en Brunetti. L’ispettore, que semblava estranyament nerviós o emocionat, es va quedar dret davant de la cadira però no va seure.

—Què passa, Lorenzo? —va preguntar el commissario.

—Ha tornat —va contestar, somrient alleujat.

En Brunetti va trigar uns instants a entendre a què es referia.

—La signorina Elettra?

—Sí —va contestar la Griffoni—. L’acabem de veure al passadís.

—Però si ha passat molt poc temps —va dir en Brunetti—. Com és que ha tornat tan aviat?

La Griffoni es va fregar la cella.

—Diu que s’avorria. Que tot era molt fàcil.

—En una reunió internacional sobre software espia? —va exclamar en Brunetti.

—Això és el que m’ha dit.

—Que Déu ens ajudi —va xiuxiuejar en Vianello.

Després d’una llarga pausa, en Brunetti, conscient que aquell no era el moment per reflexionar sobre les capacitats de la signorina Elettra, va preguntar:

—Heu tingut temps de llegir-vos els informes?

Tots dos van assentir.

—Perfecte —va dir—. Casualment, vaig conèixer el difunt just un dia abans que el matessin —li va dir a en Vianello, i després va explicar per què havia passat pel palazzo i havia trucat al timbre.

—Quin aspecte tenia? —va preguntar en Vianello.

—Enfeinat, diria. Va respondre la meva pregunta, em va desitjar bon dia i va tancar la porta.

—No podia fer gaire res més —va dir en Vianello, i després va preguntar—: Tens idea de quant val? —demostrant que era venecià.

—Milions, suposo —va respondre en Brunetti—. No he estat a l’interior del palazzo, però algú em va dir que tenia més de mil metres quadrats. I hi ha molt de terreny a banda i banda, tot i que el jardí sembla una selva. Qui el compri ho haurà d’arrencar tot i replantar de nou.

La Griffoni els va mirar ara l’un ara l’altre, com si intentés avaluar si aquella conversa sobre béns immobles venecians s’havia acabat. Després d’un assentiment d’en Brunetti, va dir:

—He llegit l’informe d’en Rizzardi. És terrible. —Es va aturar, incapaç de dir res més.

—Les mans? —va preguntar en Vianello. Les mans d’en Brunetti es van tensar.

Ella va assentir, però no va dir res sobre el dit, cosa que en Brunetti va agrair en silenci.

Cap dels dos homes va parlar durant una estona. Al final, la Griffoni va preguntar al commissario:

—Què n’has esbrinat, d’ell?

—Era singalès. Cinquanta-dos anys. Casat, amb dos fills adults. Treballava per als propietaris del palazzo. Parlava un bon italià, no era conegut per les autoritats…

—Això vol dir que no l’havien detingut mai? —va preguntar en Vianello.

—Sí, però també que no tenia permesso di soggiorno ni permís de treball, ni res.

—Quant de temps feia que era aquí? —va preguntar la Griffoni, amb la mà a sobre la llibreta.

—Va anar a viure amb ells fa vuit anys, però ja parlava un italià força acceptable.

—Vols dir que vivia al palazzo? —va preguntar la Griffoni.

—No —va contestar en Brunetti—. Vivia en una petita casa al jardí. Pel que sembla, pràcticament la va reconstruir mentre hi va viure.

—Li van demanar que ho fes? —va preguntar en Vianello.

—No, crec que volia viure en un lloc més confortable, i sens dubte al propietari ja li anava bé fer-lo més habitable —va dir en Brunetti.

—Treballava en algun lloc? —va preguntar en Vianello.

—No ho sé, però els darrers temps segur que no. —Quan va veure les seves expressions, va continuar—. El propietari del palazzo va tenir un vessament cerebral fa un parell d’anys, i necessitava algú que l’ajudés a moure’s per la ciutat. Abans d’això, podria haver tingut alguna altra feineta, no ho sé. —Va fer una pausa abans d’afegir—: La dona m’ha dit que li pagaven.

—Com és que vivia aquí, a Venècia, o a Itàlia? —va dir la Griffoni.

—Això és una pregunta de debò, Claudia? —va preguntar en Brunetti.

Ella va somriure.

—Em sembla que no. Simplement era un més de desenes de milers.

—Exacte —va dir en Vianello. Després, tornant a les coses pràctiques, va dir—: Així, hem d’esbrinar si hi ha algú que el pogués conèixer.

—I obtenir els seus registres telefònics —va dir la Griffoni—. Van trobar-li algun telèfon?

—No —va respondre en Brunetti—. Almenys, no apareix pas esmentat a l’informe dels homes d’en Bocchese.

—L’assassí el podria haver llençat al canal —va suggerir en Vianello.

—Cosa que demostraria una certa premeditació —va afegir la Griffoni.

—Potser que això ho deixem per al fiscal —va dir en Brunetti, posant fi a les suposicions—. El que tenia era un ordinador. Ara el té en Bocchese —va continuar—. M’agradaria esperar fins que hagi parlat amb l’home que viu al palazzo, el professore Molin. El difunt l’ajudava a desplaçar-se per la ciutat, per tant, si algú té una idea de què feia l’home o qui eren els seus amics, o enemics, és ell.

Els altres dos van assentir.

—Algun contacte amb la comunitat singalesa? —va preguntar en Brunetti sense gaires esperances, i després va afegir que Anvith era un dels noms masculins més comuns de Sri Lanka.

Tots dos van negar amb el cap, i ell tampoc no hi coneixia ningú.

—Entesos, doncs —va dir—. Miraré de posar-me en contacte amb el professore i acordar una hora per poder-hi anar i parlar amb ell.

La Griffoni i en Vianello van tornar als seus respectius despatxos, i en Brunetti va trucar a la Paola, que va aconseguir trobar la llista de números de telèfon privats per als membres de la facultat de la universitat i li va dir el del professore Molin.

Anys enrere, la Paola li havia llegit un passatge d’una novel·la de Dickens en el qual el dolent no es cansava de presentar-se com un home «modestament humil». Era una postura que en Brunetti havia perfeccionat al llarg dels anys: no hi havia cap persona tan humil que en Brunetti no pogués superar en humilitat. O en modèstia, es divertia pensant.

En Brunetti va trucar al número de telèfon i, amb veu humil, va demanar si podia parlar amb el professore Molin. Quan el professore es va identificar, en Brunetti li va explicar que li havien assignat la investigació del crim recent que implicava una persona que treballava al Palazzo Zaffo dei Leoni, i es preguntava si seria molta molèstia per al professore si parlaven amb ell d’aquella qüestió, millor a casa seva, per no haver-li de demanar al professore que anés a la Questura.

En Brunetti es va excedir en l’ús de «professore», agraint profusament qualsevol resposta que ell li donés, per molt irrellevant o repetitiva que fos.

L’aparent humilitat d’en Brunetti devia tocar la fibra sensible del professore, perquè va acceptar que el signor Brunetti passés pel Palazzo Zaffo dei Leoni l’endemà a les onze del matí. El professore li va explicar que la seva classe sobre iconografia manuscrita del segle XIV no començava fins a les tres, de manera que més o menys podria dedicar-li mitja hora al commissario, a les onze.

En Brunetti desbordava agraïment, com si fos la font del Campo Santa Margherita, disposat a vessar la seva frescor als peus del professore Molin. Va dir grazie almenys tres vegades en el procés de penjar, i amb cada mostra de gratitud es va sentir millor.

La seva mare sovint li deia que ningú es pot resistir a l’adulació, una veritat que havia tingut molt present durant tota la vida adulta. Sempre li havia faltat el coratge per demanar-li a la mare com li havia ensenyat allò la vida.





Capítol 20


L’endemà al matí, en Brunetti va trucar al timbre del palazzo a les onze en punt. Si hi hagués arribat més d’hora, s’hauria estat deu minuts caminant fins a Fondamenta Nuove i tornar; si hagués anat tard, sens dubte s’hauria considerat com un intent d’usurpar els costums de la classe alta.

La Gloria va obrir la porta del mur exterior i es va apartar per deixar-lo entrar. Mentre s’acostaven al palazzo, en Brunetti li va assegurar que no molestaria gaire estona el seu marit. El va guiar pel camí de pedra que duia fins a la porta del palazzo, la qual havia deixat oberta. A l’interior, quan la dona es va girar per agafar-li l’abric, en Brunetti es va adonar que la situació li començava a passar factura: la pell de sota els ulls era una mica més fosca que l’altre dia, i com que no s’havia maquillat, tenia els llavis pàl·lids i ressecs. La Paola li havia dit que moltes dones havien deixat de posar-se pintallavis quan s’havia de dur mascareta, i després ja no havien recuperat el costum; tanmateix, dubtava que aquesta fos l’explicació de l’aspecte d’absolut esgotament de la Gloria, que més aviat veia com un senyal de dol. En Brunetti va quedar sorprès per l’alleujament que va sentir en veure que l’Inesh no se n’aniria cap al regne de les tenebres sense que ningú passés el dol. I després va recordar que l’Inesh no creia que hi hagués un regne de les tenebres i encara es va sentir més alleujat.

La dona li va agafar l’abric, el va penjar en un armari de noguera que hi havia a l’esquerra de la porta i després es va girar cap al que havia de ser la part posterior del palazzo.

—En Renato és al seu estudi. És l’habitació on està més còmode.

En Brunetti va fer una mena de sorollet d’assentiment i la va seguir. El terra era de terratzo gris clar, i estava una mica descuidat: faltaven alguns trossets de rajoles, de manera que no es veia el terra llis. Mentre pensava això, va trepitjar un dels esquerdills despresos i es va haver de contenir per no ajupir-se a recollir-lo. La Gloria es va aturar davant d’una porta a mà esquerra, va trucar i va esperar la resposta, que no va trigar a arribar, dient:

—Avanti.

Va obrir la porta i va entrar, però es va quedar al llindar agafada al pom.

—És el commissario Brunetti, Renato —va dir.

El professore Molin estava assegut a l’escriptori, que era molt gran i massís i feia que semblés molt enfeinat proporcionant-li una superfície extensa per tenir-hi molts llibres i papers. L’home es va aixecar i va dir:

—Bon dia, commissario. Molt puntual. Això està bé.

La seva dona va sortir sense dir res i va tancar la porta amb suavitat, deixant en Brunetti dret al mig de l’estança.

—Entri, entri, segui sisplau —va dir en Molin.

Mentre s’acostava a la cadira que li indicava, en Brunetti es va adonar que estava en companyia del noble professore, que lluïa el que devia ser el recentment creat escut d’armes de la seva branca de família en un anell de segell al dit petit de la mà esquerra. Anava amb americana i corbata, totes dues d’un blau sobri, i les espatlles de la jaqueta eren una mica massa amples per a ell. La camisa era blanca, el coll rígid, i duia unes ulleres de muntura daurada que li engrandien lleument els ulls grisos. Els cabells també eren grisos, i encara espessos. En Brunetti no recordava haver-lo vist mai pel carrer.

En Brunetti va seure en una cadira de fusta de respatller recte davant de l’escriptori, i en Molin es va tornar a acomodar a la seva. Es va inclinar un pèl a l’esquerra. Pensant que aquella situació s’assemblava als exàmens que feia a la universitat, en Brunetti va treure la llibreta i la va obrir.

—Voldria tornar-li a donar les gràcies, professore —va dir, mentre agafava el bolígraf de la butxaca de l’americana—. Estem intentant formar-nos una idea de la mena d’home que era l’Imesh.

—Inesh —el va corregir en Molin.

—Esclar, esclar —va dir en Brunetti, i va inclinar el cap per fer veure que anotava la correcció a la llibreta. Es va quedar uns instants mirant la pàgina i després va tornar a posar l’atenció en el professore.

En Molin havia entrellaçat les mans a sobre la taula, i en Brunetti, fixant-se de nou en el segell, va recordar el conte infantil en què l’heroïna s’enfronta al llop malvat, i va tenir la temptació d’exclamar: «Oh, quin segell tan i tan gran que porta! Per mantenir les classes inferiors al seu lloc».

Tanmateix, la seva llarga experiència li va aconsellar que considerés la qüestió de les classes i la freqüència amb què la seva reacció a la riquesa i el poder era negativa. En altres temps, havien sigut les americanes amb colzeres de pell les que l’havien posat en contra dels homes que les duien, especialment acadèmics, sens dubte perquè els altres homes interessats en la Paola eren els seus col·legues de la universitat.

La paciència li va fer un toc i, després d’un breu intercanvi de compliments, en Brunetti es va limitar a preguntar:

—Em podria dir com és que vivia aquí, professore?

—No vivia aquí, commissario —va contestar en Molin—. Vivia a la zona del darrere del palazzo, en una casa de jardí arreglada. —Es va girar una mica a la dreta i va fer un gest amb el braç cap aquella direcció.

—Ah, d’acord —va dir en Brunetti—. Gràcies. —Va escriure alguna cosa a la llibreta i va girar el full—. I com va anar, això, professore? Si ho puc preguntar.

En Molin va somriure i va dir:

—Esclar que ho pot preguntar, commissario. És el seu deure.

En Brunetti va alçar el cap i va fer un somriure de sorpresa.

—La meva esposa, a qui crec que vostè ja coneix, és una dona molt afectuosa i generosa. Fa uns quants anys, va trobar aquest home en dificultats i li va oferir, força impulsivament, tot s’ha de dir, la caseta del jardí per viure-hi.

Incapaç de dissimular l’estupefacció, en Brunetti va mirar en Molin amb cara de confusió i va dir:

—Com és possible?

En Molin va assentir, com si aprovés la reacció d’en Brunetti.

—Bona pregunta, commissario. La caseta del jardí no la feia servir ningú. De fet, he de confessar que estava força atrotinada. Per tant, ella li va dir que podia estar-se allà, i ell a canvi la va netejar i va començar a reparar algunes de les coses que s’havien espatllat per deixadesa al llarg dels anys.

En Brunetti va assentir com si el professore acabés de dir una cosa molt interessant i va preguntar:

—Durant els anys que va viure allà, va tenir mai… visites, o li va fer sospitar que podria freqüentar la companyia de persones que són, mmm, que potser no són les persones adequades per deixar entrar a casa teva?

En Molin va assentir mentre reflexionava sobre les preguntes i al final va contestar:

—Hi havia les reunions.

—Perdoni, professore. Ara no sé a què es refereix.

—De tant en tant, cada pocs mesos, convidava uns quants compatriotes seus a la casa del jardí.

—Amb quin objectiu? —va preguntar en Brunetti.

—No en tinc ni idea. A vegades ens arribava olor d’encens i sentíem una mena de cants. Suposo que es tractava d’algun tipus de cerimònia religiosa. —Abans que en Brunetti pogués dir res, en Molin va afegir—: Això és tot el que sé sobre la seva vida privada.

En Brunetti va fer unes anotacions a la llibreta, va passar uns quants fulls i va dir:

—Abans ha dit, professore, que la seva esposa el va trobar «en dificultats». Podria detallar-ho una mica més?

—No n’hi va parlar ella, sobre això? —va preguntar, sorprès.

En Brunetti va fer un gest amb la mà, com si els comentaris de la seva dona no fossin tan memorables com els seus, de manera que en Molin va continuar.

—La meva dona el va trobar tirat a la calle, crec que va ser fa vuit anys. L’havien apallissat i deixat inconscient davant de la nostra porta. Ens va dir que l’havien assaltat i li havien robat dos-cents euros que pensava enviar a la família.

En Brunetti va alçar el cap ràpidament, la seva desconfiança era visible.

—Creu que s’ho podria haver inventat, professore?

En Molin va alçar les celles, després va dir:

—No, jo no aniria pas tan lluny. És només que la meva dona va considerar que la seva història era convincent i va pensar que era segur acollir-lo i oferir-li un lloc on viure. —En Brunetti va captar el ressentiment filtrant-se en les últimes paraules del professore. Després d’una pausa, en Molin va afegir, parlant a poc a poc i amb veu suau—: Tot i així, el fet que l’haguessin apallissat no significa necessàriament que l’haguessin atracat.

—Ah —va fer en Brunetti, allargant el so; es va inclinar sobre la llibreta i va escriure durant una estona. Després, en un aparent canvi de tema, va dir—: La seva esposa em va explicar que, durant aquests últims anys, vostè ha tingut certes dificultats per moure’s per la ciutat, i que l’Inesh l’ajudava en la seva rutina.

El dottore va assentir però no va dir res.

—Durant aquelles estones, de què parlaven?

—De no gaire res, la veritat. Jo sempre tenia coses per llegir mentre anàvem amb barca: treballs dels alumnes, fragments de tesis dels alumnes a qui feia de tutor, articles dels diaris, o fins i tot prenia notes per als articles que estava preparant. —Va fer una pausa per deixar que en Brunetti ho apuntés i va continuar—. Ell llegia algun dels seus llibres en singalès, que jo suposava que eren sobre budisme. En qualsevol cas, tenien Budes a les cobertes. —Va deixar passar uns instants i va afegir—: A vegades portava un d’aquells braçalets d’oració, i passava la granadura amb les mans.

En Brunetti va observar com en Molin no podia evitar de fer el seu següent comentari. L’interès se li va reflectir a la cara, i en Brunetti el va mirar als ulls quan, amb la veu carregada amb la tolerància de les classes educades, en Molin va dir:

—Però la gent no es pot desprendre de les seves creences primitives, o sigui que no em vaig molestar mai a preguntar-li res sobre això.

En Brunetti va creure oportú contestar amb la veu del pacient agnòstic.

—Sí. Jo ho vaig intentar durant anys amb la meva mare, però va ser impossible.

En un principi, en Molin li va oferir un somriure i va assentir amb una genuïnitat sorprenent, com si ell també hagués patit la foscor primitiva de la ment dels humils. Però després devia sentir algun eco dissonant en algun lloc, perquè va canviar la posició de les mans i se les va quedar mirant.

En Brunetti va somriure i va dir:

—Entesos —mentre es preguntava què devia passar entre els dos homes quan anaven caminant. Segur que havien compartit molt de temps i contacte junts. Per què no una conversa? En Brunetti ho va atribuir al concepte que tenia en Molin de si mateix.

—Parlaven mai de llibres? —va preguntar el commissario.

—De llibres? Amb l’Inesh? —va replicar el professore, com si estigués molt sorprès de saber que aquell home sabia llegir alguna cosa més que les seves bíblies budistes.

—Sí. A la casa hi tenia uns quants llibres sobre la història colonial de Sri Lanka, i també uns quants sobre la història recent.

En Molin va fer un somriure pacient i va contestar:

—Em sembla que cap dels dos són temes en els quals jo pugui contribuir.

O vulgui, va pensar en Brunetti, acabant la frase que en Molin era massa educat per dir en veu alta.

—A més dels habituals llibres de crims.

Això va captar l’atenció d’en Molin.

—Què vol dir de crims?

—Thrillers i novel·la negra. Es veu que hi ha molta gent que els fa servir per aprendre un idioma.

La sorpresa d’en Molin va ser momentània, i de seguida va recuperar la curiositat educada.

—Alguna cosa més?

—Sí, de fet sí. Tenia uns quants llibres i alguns pamflets i retalls de diari sobre terrorisme.

—Els Tigres Tàmils —va dir en Molin amb pedanteria.

—No, no, en absolut —va contestar en Brunetti—. Sobre els conflictes que hi va haver aquí als anys vuitanta. —Es va fixar en en Molin mentre deia això, i va veure que es quedava glaçat. Per un instant, en Brunetti es va preguntar si l’home estava patint un altre vessament cerebral i va enretirar els peus sota la cadira per estar a punt d’aixecar-se corrents si en Molin es desplomava. Però no ho va fer. Es va quedar mirant en Brunetti, després va aconseguir apartar els ulls d’ell i va abaixar la vista cap als papers que tenia a sobre l’escriptori.

En Molin es va estar així una estona: el silenci a l’estudi es va prolongar. Després va seleccionar un dels papers de la taula, se’l va acostar a la cara, com si hi busqués la firma, el va abaixar i va mirar en Brunetti.

—Em sap greu, commissario, però he de fer unes quantes trucades. Li sembla bé si ho donem per acabat? No crec que tingui cap més informació que li pugui ser útil.

—Esclar, esclar, professore —va dir en Brunetti, tot posant-se dret i guardant-se la llibreta a la butxaca—. Em sembla que ja he abusat prou de la seva hospitalitat i no el vull pas molestar més. —En una situació normal, hauria allargat el braç per encaixar la mà del professore, però ara simplement va inclinar el cap, li va tornar a donar les gràcies, va anar cap a la porta i va sortir de l’estudi, deixant el professore amb el paper a la mà, encara una mica inclinat a un costat.

Mentre en Brunetti es dirigia cap a la porta principal, la Gloria va aparèixer d’una habitació a mà dreta i li va indicar que entrés. Més cadires encoixinades, una catifa gastada al centre de l’estança, una finestra que donava a la foscor de formes ondulades que era el jardí. Va semblar alleujada de veure en Brunetti i va preguntar:

—T’ha pogut ajudar?

Va seure en una punta d’un sofà bonyegut; en Brunetti, en una cadira folrada amb un brocat descolorit.

—M’ha explicat algunes coses de l’Inesh, però no sembla que el conegués gaire bé —va contestar en Brunetti—. Li he demanat de què parlaven quan anaven amunt i avall per la ciutat.

Ella va somriure i es va relaxar.

—Jo també m’ho he preguntat això, a vegades. Però segur que ja t’has adonat que al meu marit no li interessa gaire res més que la seva feina acadèmica.

De fet, en Brunetti s’havia adonat que al professore Molin no li interessava res més que convèncer el commissario que ell tenia ben poc en comú amb el mort i cap mena d’interès en ell o en el que feia.

—Suposo que és el que passa quan ets professor d’universitat —va dir en Brunetti en to relaxat, pensant com n’eren de diferents els hàbits mentals de la seva estimada esposa, insaciablement curiosa per la majoria de coses i persones.

Amb aire despreocupat, en un to ben col·loquial, va preguntar:

—En sabies gaire res, d’ell?

—De l’Inesh?

En Brunetti va assentir.

—Una mica. Em parlava dels seus fills, o sigui que em vaig convertir en partícip a distància de les seves etapes de creixement. I m’havia ensenyat fotos d’ells i de la dona.

—Els havia anat a veure mai?

—Dues vegades. Fa uns sis mesos i l’any passat. S’hi va estar un mes en cada ocasió. —Va somriure i va dir—: No l’havia vist mai tan feliç com en les setmanes abans de tornar a casa.

—Després no? —va preguntar en Brunetti.

Ella va fer un gest com per descartar la idea i va dir:

—L’anticipació sempre és una alegria. És el record el que és trist.

En Brunetti ho va considerar uns instants i va admetre que tenia raó. Després se li va acudir preguntar:

—Com els va poder pagar, aquests viatges? Ho saps?

—Treballava. Valga’m Déu si treballava, aquell home. Molts dels meus amics tenen pares o familiars que necessiten una persona per vetllar-los a la nit; l’Inesh tenia un do per a la gent gran. Venia d’una cultura que la valora. O sigui que anava a dormir a casa seva, a l’habitació de la persona gran, i li pagaven per fer-ho.

Abans que ell pogués dir res, ella va afegir:

—Va fer moltes nits de vetlla, i la majoria de vegades no dormia gens. Em deia que era una bona oportunitat per llegir. I per meditar.

—I va poder pagar els viatges a Sri Lanka amb això?

Ella va fer un moment de pausa abans de contestar:

—No pagava lloguer, Guido, ni serveis. Només havia de procurar-se el menjar i la roba.

—I els llibres —va afegir en Brunetti.

—Sí, i els llibres. N’hi vaig deixar molts de meus al llarg dels anys, tant en anglès com en italià, i sé que també en comprava a en Carlo del campo.

—Quins li vas deixar, tu? —va preguntar en Brunetti.

—Alguns d’història italiana, novel·les angleses… li encantava Grans esperances. D’això me’n recordo. Potser me la va demanar tres vegades.

—Què més?

—Últimament es va interessar per les Brigades Roges i els seus successors —va dir, com si els records la inundessin de sobte—. Em va demanar que li expliqués en què consistien, qui n’eren els membres, quin tipus de coses feien.

»Li vaig explicar tot el que recordava: els atacs, les persones desaparegudes, els segrestos… —Va fer una pausa per considerar alguna cosa i després va continuar—. Van segrestar un general nord-americà, i uns altres homes van ser assassinats, però havia oblidat els seus noms i fins i tot per què els havien segrestat. —Es va fregar la cara amb una mà i va dir—: Ell no ho podia entendre.

Es va produir un llarg silenci després que digués això, fins que el va trencar afegint:

—Jo tampoc ho comprenc. Suposo que em pensava que sí. Aleshores. Però ningú no ho entenia, en realitat.

—Li vas preguntar pels Tigres Tàmils? —va dir al final en Brunetti.

—No n’hi vaig parlar mai —va respondre la Gloria.

—Millor, suposo —va dir en Brunetti, i llavors va afegir—: Vaig trobar uns quants llibres de les Brigades Roges a la seva prestatgeria. I sobre el seu breu retorn als anys vuitanta.

—Els vuitanta —va dir ella amb una veu llunyana—, quan encara ens importaven coses com la justícia. —Va pronunciar l’última paraula amb un deix que semblava de menyspreu—. Però ningú va aconseguir trobar-la.

Tots dos van quedar en silenci durant el que va semblar una llarga estona. Després, ella va fer un petit soroll, del tipus que se sol fer abans de plantejar una pregunta incòmoda o una petició.

—He rebut una trucada del líder de la comunitat singalesa —va dir finalment. En veure la cara de sorpresa d’en Brunetti, va explicar—: És ell qui va trucar a la dona de l’Inesh per comunicar-li la seva mort.

En Brunetti va assentir però no va fer cap comentari.

—La dona li ha demanat que s’encarregui de tot per ella —va dir la Gloria vacil·lant.

—Què vol dir, això? —va preguntar en Brunetti, sense perdre l’amabilitat.

—Les cendres. La dona li ha demanat que s’encarregui que enviïn les cendres a Sri Lanka per poder… —La veu se li va apagar i va tancar els ulls—. No li interessa res més. De les seves coses, vull dir.

—Pot fer-ho, això? —va preguntar en Brunetti, reprenent-se a si mateix per no haver pensat abans en aquest tema.

—Tan bon punt s’hagi fet tota la paperassa. La cremació es pot fer aquí, i després hi ha un procediment establert per… —Es va aturar per buscar la paraula adequada, però només li va sortir—: Per a tota la resta.

En Brunetti va assentir i va preguntar:

—Per què m’ho expliques, això, Gloria?

La sorpresa d’ella era genuïna.

—He pensat que voldries saber-ho.

—Sí. Gràcies —va ser l’únic que se li va acudir.

El somriure d’ella era dolorós de veure, per tant, en comptes d’allargar la conversa, en Brunetti es va inventar una altra cita i es va aixecar. Es va disculpar per haver de marxar; ella el va acompanyar fins al rebedor i li va treure l’abric de l’armari.

Ell se’l va posar però se’l va deixar descordat, decidint que el temps a l’exterior ja li diria què havia de fer amb els botons.

—M’ha agradat tornar-te a veure —va dir.

—Igualment. És bo saber que hi ha algú altre que no ha canviat gaire des de l’època d’estudiants.

—A mi m’agrada pensar que sí —va respondre en Brunetti, i després d’una pausa va afegir—: Almenys en algunes coses. Suposo que abans esperava i creia que la gent volia fer coses nobles i pensar en el proïsme. —Va somriure recordant quan era jove, i com n’estava d’orgullós d’haver tingut tantes esperances en aquella edat, encara que algunes s’haguessin tornat menys atractives o menys assolibles a mesura que s’havia fet gran.

—Tot semblava tan fàcil llavors, oi? I tan clar —va dir ella.

En Brunetti va allargar la mà per posar-l’hi a sobre l’espatlla, i l’hi va estrènyer lleument en una mena de missatge de solidaritat o de condol. Li va donar les gràcies, es va acomiadar i va sortir del palazzo, dient-li que no calia que l’acompanyés fins a l’entrada.

Mentre es dirigia cap a la porta del carrer, li van venir a la memòria els retalls de diari i les fotocòpies que hi havia a l’àlbum. Potser se’ls hauria d’haver endut com a «objectes d’interès». Es va aturar, va furgar les butxaques i, en comprovar que encara tenia les claus, va girar cua i va anar cap a la caseta del jardí.

La cinta de la porta es desprenia en alguns punts, de manera que va inspeccionar l’interior fins que va trobar el rotllo de cinta vermella i blanca. Es va quedar quiet enmig del silenci. Només ara, amb la llum del sol inundant l’estança, podia sentir la pau absoluta que creava la barreja de colors i l’absència d’objectes. Les flors dins del got davant de l’estàtua de fusta de Buda s’havien marcit una mica més.

Des d’on era, va veure l’àlbum de retalls al prestatge i el va anar a buscar. Encara no, es va dir a si mateix tot posant tires de cinta noves per precintar la porta. Espera’t fins que siguis a la Questura.





Capítol 21


Quan es dirigia a la porta de la calle, a en Brunetti se li va acudir preguntar-se com accedien les monges a la seva part de jardí. No havia vist cap segona porta al mur; potser era en algun lloc tombant la cantonada. Per comprovar-ho, però, hauria d’abandonar la propietat del palazzo, i llavors ja no hi podria tornar. Va mirar cap a la dreta i va fer quatre o cinc passos entre els arbustos humits, disgustat per la necessitat d’apartar unes quantes branques per poder avançar.

Tanmateix, finalment va veure el mur d’un metre d’alt i, a l’altra banda, l’ordre imposat com per regla monàstica: l’herba tallada, els arbres acabats de podar, el que devia ser l’hort protegit de l’imminent hivern amb una capa de fulles i palla. Es va acostar al mur i va distingir, a l’altre extrem del terreny, a prop del canal, un característic hàbit negre i el vel blanc de les benedictines. L’esquena encorbada mentre rastellava fulles i branquillons li va revelar més o menys l’edat a en Brunetti.

Com que no volia envair el seu territori, es va quedar a la banda salvatge del jardí i va caminar un tros amunt per acostar-s’hi, sempre a la vora del mur. Quan va ser a uns tres metres de distància de la monja, es va aturar i va cridar:

—Sorella, sorella.

La dona es va girar de sobte i no va poder dissimular la sorpresa. Es va aturar, va redreçar l’esquena tant com va poder i va dir:

—Sí?

En Brunetti va alçar les mans, amb els palmells cap a ella, i es va esperar fins que la dona es va dirigir cap al mur. Va quedar en silenci, content que el mur fos allà per destacar el fet que ell es mantenia en aquella banda, respectuós amb la propietat adjacent.

Encara amb el rasclet a la mà, la dona es va acostar al mur fins que van quedar encarats a banda i banda. Duia un gran pitet blanc amb coll alçat i el vel llarg, de manera que li quedava la cara emmarcada. Tot i així, li va veure la pell arrugada, com la d’una poma abandonada al rebost durant mesos. Tenia els ulls marrons, i la pell fosca o bronzejada de les hores a l’aire lliure.

—Bon dia, sorella —va començar, i tot seguit la va felicitar per mantenir aquell jardí tan net i arreglat. Tot mirant els arbres de darrere la monja, alineats contra el mur com sospitosos, va preguntar, incapaç de reprimir l’admiració en el to de veu—: Allò són albercoquers?

Ella es va girar per veure a quins es referia.

—Els quatre primers, sí. Els dos últims de l’esquerra són presseguers. —Tenia la veu aguda però no era desagradable. Per l’accent, va saber que no era del Vèneto; dubtava que fos italiana.

La dona el va mirar de nou i va dir:

—Ara ja queda poca gent que els reconegui.

—Vol dir? —va insistir ell.

—Si són gent del camp, sí. Però no pas la gent de ciutat. —La seva veu va sonar càlida i afectuosa quan va esmentar el primer grup, i potser una mica menys quan es va referir al segon. Després va afegir—: Poca canalla que va a escola ha vist mai una vaca de debò.

—És una llàstima que no en puguin tenir una aquí, oi? —va preguntar ell, posant a prova el seu sentit de l’humor.

Ella va fer un somriure trist.

—No es pot tenir una vaca sola. No els va gota bé. Es posen malaltes amb la solitud.

—Com nosaltres —va dir en Brunetti.

La dona va somriure i li van desaparèixer uns quants anys de la cara. Canviant de to, va preguntar:

—En què el puc ajudar, signore?

—Coneixia el singalès que vivia en aquesta banda de la finca? —va preguntar.

—L’Inesh? —va dir ella, sonant per primera vegada una mica nerviosa.

Ell va assentir i va somriure per tranquil·litzar-la.

—Sí, totes el coneixíem —va continuar—. A vegades ens ajudava, quan havíem de moure alguna cosa pesada o amb alguna feina que no podíem fer.

En Brunetti es va fixar que havia fet servir el passat.

—Sap què li va passar? —va preguntar.

—Sabem que és mort —va respondre, i després va afegir, en to greu—: I com. —Tots dos van deixar passar uns instants, ella va posar el rasclet a terra i es va repenjar en el mànec, i va dir—: Era molt bon home. —De sobte, va ficar la mà entre els plecs de l’hàbit, potser hi tenia una butxaca?, i en va treure una mena de rosari de boletes de fusta separades per petits nusos enfilats amb un fil molt prim. L’hi va allargar i en Brunetti va veure les peces de fusta tallada—. Em va fer això.

—Com és?

—Perquè érem amics. Ens ajudava amb el jardí i li donàvem tota la fruita que volia. De fet, li dèiem que podia venir a collir el que volgués, però no ho feia mai, això, sempre esperava que nosaltres li donéssim el que teníem.

—Vostè és la jardinera? —va preguntar.

La dona va fer una breu pausa i llavors va dir, de nou amb una mica de neguit a la veu:

—Fa moltes preguntes, signore.

—Sí, sorella. És la meva feina.

Ella va fer un breu sospir i va preguntar:

—Això vol dir que és policia?

—Em temo que sí, sorella —va contestar en Brunetti, i va somriure per suavitzar l’efecte que li pogués fer.

Es va fixar que les mans se li tensaven al mànec del rasclet.

—És aquí per la Sara? —va preguntar, aquesta vegada incapaç d’amagar els nervis.

Confós, en Brunetti va dir:

—Perdoni, sorella, però no sé res d’aquesta tal Sara.

Ella li va fer una ullada ràpida, i després va col·locar el rasclet com si es disposés a continuar la feina. Sense mirar-lo ni moure el rasclet, va preguntar:

—Ho diu de debò?

—Sí, per descomptat. No sé qui és la Sara.

Aquesta vegada va arrossegar el rasclet cap a ella, es va aturar i va dir, amb la vista clavada a terra:

—És la seva gossa.

En Brunetti va trigar uns instants a processar-ho. Finalment va preguntar:

—La gossa de l’Inesh? No tenia ni idea que tingués una gossa.

—És que se suposava que ningú havia de saber que tenia una gossa —va respondre—. El va seguir un dia fins a casa, però ell no la va deixar entrar. L’endemà, el va tornar a seguir, i llavors la va deixar entrar i li va donar menjar. En acabat, es va amagar entre els arbustos. Després d’això, va començar a venir al nostre jardí i també l’alimentàvem. —Va alçar el cap i va somriure mentre deia—: Nosaltres mengem carn. A la gossa no li agradava ser vegetariana.

En Brunetti no es va poder estar de somriure pel comentari.

—És molt considerat per part seva.

Ella va mirar a terra i va dir en veu baixa:

—Potser no de totes nosaltres, signore.

—Què vol dir?

—La mare superiora. Diu que les normes dicten que no podem tenir mascotes.

—No ho sabia —va dir en Brunetti.

—Però no és res dolent, oi? Si es tracta de fer un bé? —va preguntar, en un to completament distès.

—No, suposo que no —va accedir en Brunetti—. Però llavors què, la mare superiora?

—Ui, la Sara és molt llesta. Quan sap que ella s’acosta, perquè els gossos tenen un sentit de l’olfacte molt bo, salta el mur i s’espera aquí darrere. A la banda on és vostè. —Va assenyalar cap al palazzo amb el mànec del rasclet.

—I quan se’n va?

—Torna a casa —va dir, i va afegir—: Ara això és casa seva, oi?

—Sí, suposo —va confirmar en Brunetti.

—És bo tenir una casa —va dir la monja en un to que va cridar l’atenció d’en Brunetti—. Tenir unes arrels.

—De quin país és vostè? —es va atrevir a demanar.

—De les Filipines, com algunes de les germanes d’aquí. —Va tornar a ficar la mà entre els plecs de l’hàbit i la va treure sense el rosari.

De sobte va mirar al cel, com si hi busqués alguna cosa, i va dir:

—Potser que em faci les preguntes que tingui, signore. S’acosta l’hora sexta, i no vull fer tard a les pregàries. —Ho va dir com si parlés de fer tard a una festa.

—Esclar, sorella —va contestar en Brunetti. Havia anat allà per impuls, i ara havia de decidir què podia ser important. Va pensar què li podia preguntar—. L’Inesh hi treballava mai, al jardí?

—Treballar?

—Vull dir si cultivava coses, plantava arbres, cavava…

—Sí, cada any plantava un parell d’arbustos. Al final d’aquest mur, on hi toca la llum que ve de la nostra banda. Els amos del palazzo no es cuiden gens del jardí, o sigui que podia plantar el que volia sense que ells se n’adonessin.

—Va plantar alguna cosa, aquest any?

—Em va dir que volia plantar uns esbarzers, crec que de groselles negres, abans que arribés l’hivern. En va plantar tres i prou, em va dir que no n’hi calien més, i que si volia els altres dos que havia comprat.

»Vaig començar a pensar a quina de les germanes joves podia demanar que cavés els forats. —Va mirar en Brunetti i va afegir—: Soc bona per fer anar el rasclet, però no pas per cavar.

Ell va somriure mirant avall: amb prou feines li arribava a l’espatlla.

—Ell se’n devia adonar, perquè va desaparèixer una estona i va tornar amb els dos arbustos i els va plantar.

Es va girar i va assenyalar uns arbustos de branques primes a uns cinc metres de distància d’on eren ells.

—No pateixi, signore. Ja sé que semblen pansits, però a la primavera es revifaran i començaran a créixer.

—Sap on va plantar els seus esbarzers, exactament? —va preguntar en Brunetti.

—Bé, va trigar una estona a anar a buscar els dos que ens va regalar, o sigui que podria ser en qualsevol lloc d’aquesta altra banda. Crec que era l’únic que sabia moure’s per allà. —Va assenyalar la selva de darrere en Brunetti—. Dubto que jo sabés trobar-los —va afegir, assenyalant amb el rasclet l’estret sender que començava darrere d’ell—. Això és un caminet sense sortida.

—Gràcies, sorella —va dir en Brunetti—. No vull pas destorbar-li les pregàries.

—Oh, no pateixi, res me les podria destorbar, signore —va contestar, i ell la va creure.

En Brunetti va pensar en la seva mare i en l’alegria que sempre li havia produït fer-la feliç.

—Puc demanar-li un favor, sorella?

—Oh i tant —va contestar—. Aquest és un dels motius pels quals som aquí: per ajudar-nos els uns als altres.

—Podria resar per la meva mare avui?

—Vostè resa per ella?

—A la meva manera, sí.

—Molt bé. Doncs avui la seva mare tindrà dues persones resant per ella.

—És molt amable, sorella —va dir en Brunetti amb absoluta certesa.

—Com la seva mare, oi? —va dir ella, somrient, i es va girar afanyant-se per anar a la pregària.

En Brunetti va decidir que no es volia perdre pel laberint que era el jardí del palazzo i per tant va sortir de la finca i va enfilar la calle que conduïa al Campo Santa Maria Nova. Quan va entrar al campo, va veure en Carlo assegut en una taula davant del bar del costat de la seva botiga, parlant amb un home que en Brunetti va pensar que li sonava però que no sabia ubicar. A sobre la taula hi havia dues tasses amb els seus platets i tres llibres. Havien apartat les tasses a l’altra banda de la taula, i un dels tres llibres estava obert davant dels dos homes. En Carlo el va agafar amb cura i va girar una pàgina, després una altra, i després va obrir el llibre més endavant. El va passar a l’altre home, que el va agafar i va girar unes quantes pàgines més abans de tornar-l’hi.

En Carlo va assentir, va tancar el llibre i el va deixar a sobre dels altres dos. Es va aixecar i va tornar cap a la seva botiga, seguit de l’altre home. Al cap de pocs minuts, l’home en va sortir sense els llibres i es va dirigir al pont que conduïa a I Miracoli.

—Buondì, commissario —va dir en Carlo quan va veure que arribava en Brunetti. Després, es va fixar que duia l’àlbum i va afegir—: L’ha trobat.

—He tornat a buscar-lo, i ara voldria fer-te’n unes quantes preguntes.

En Carlo li va llançar una mirada plena d’incertesa. Per molt bon client que fos en Brunetti, no deixava de ser un policia.

—No pateixis, Carlo. L’únic que vas fer va ser vendre’l a l’Inesh. A mi només m’interessa l’àlbum i tot el que conté. —Estava a punt de preguntar-li a en Carlo qui era l’home amb qui l’havia vist assegut a fora, però es va adonar que no era la mena de pregunta que podia formular a la lleugera, sens dubte no pas en aquell moment.

En Carlo no va dir res, de manera que en Brunetti va continuar.

—Em vas explicar que algunes de les coses que hi ha eren del pare d’un amic teu.

En Carlo va assentir i va somriure amb cautela.

—Me’n podries dir el nom?

—Del meu amic o del seu pare? —va preguntar el llibreter.

—Només del pare. El fill no hi té res a veure amb això, i no intentaré pas esbrinar qui és.

—De totes maneres, tenen el mateix cognom, oi? —va comentar en Carlo, no amb sarcasme, sinó gairebé amb picardia, com si suggerís que la policia hauria de ser més espavilada.

—Ja ho sé, ja ho sé, i això és una ciutat petita. —Abans que en Carlo pogués parlar, en Brunetti va afegir—: M’ajudaria molt saber-ne l’edat i quan va fer aquesta recopilació. —Va alçar l’àlbum.

—Es deia Federico Nesi, i es va morir fa dos anys, potser tres. Tenia seixanta anys llargs. —En Carlo va alçar la vista per veure si en Brunetti en tenia prou amb això, després va afegir el nom de la sucursal bancària de la qual havia sigut director i va dir—: Es va morir d’un atac de cor.

En Brunetti va alçar l’àlbum: aparentment, només havien comprovat les empremtes a les cobertes.

—M’agradaria que hi donessis un cop d’ull amb mi. —En Brunetti es volia assegurar que en els documents de l’interior només hi apareixien les seves empremtes, per si de cas més endavant això era important.

En Carlo va assentir.

—Li fa res que anem a dins a fer-ho?

—Esclar que no.

Durant els següents deu minuts, en Brunetti i en Carlo van seure de costat davant d’un escriptori mentre en Brunetti anava desplegant un document rere l’altre, vigilant de fer-ho per l’extrem superior dret.

Contenia el que s’esperava: manifestos amb títols com Libertà i La Voce del Popolo, cadascun dels quals definia el camí cap a un millor futur per a Itàlia, per no dir el món sencer; explicacions precises del «veritable significat» dels recents esdeveniments en política; una llista a mà de noms de polítics que en Brunetti es va haver d’esforçar per recordar, tots precedits per una gran X negra; un petit cartell dirigit als treballadors de les plantes petroquímiques de Mestre, on els suplicaven que pensessin en la seva salut i abandonessin la feina. En Brunetti va alçar el cap després de llegir això, pensant que era ben cert que els profetes no eren mai escoltats a la seva pròpia època.

Van continuar llegint els plans i esperances i amenaces passades, totes destinades a un món millor, totes basades en la creença que les persones actuarien en el seu propi interès si s’aconseguia fer-los entendre què era allò.

Alguns dels documents contenien signatures, i apareixien alguns noms de pes a sota dels suggeriments o les protestes fins i tot més moderades; qualsevol que estigués una mica familiaritzat amb els anys seixanta i setanta veuria de seguida que l’esperit de rebel·lió s’havia estroncat, i que allò eren les restes i sobres de la protesta social. Aquil·les s’havia retirat i s’havia tornat tímid, sense importar-li el rovell que havia aparegut a la seva espasa.

Mentre fullejaven les protestes que en el seu temps havien sigut fortes, dos noms van començar a sorgir amb una certa freqüència: «Belisari» i «Enees». Bé, va pensar en Brunetti, els clàssics encara s’ensenyaven en aquella època: Belisari va fundar l’Imperi bizantí, i Enees va fundar Roma.

En Brunetti no només havia percebut una gran autoestima en l’escriptura d’aquests dos, sinó que semblava que l’un i l’altre anhelaven el retorn d’un líder fort. Era increïblement fàcil endevinar a qui consideraven adequat per al lloc cadascun dels dos.

En un moment determinat, en Brunetti va dir:

—Em sembla que ja hem llegit prou, no trobes?

—Més que prou —va dir en Carlo; després, mentre en Brunetti tancava el llibre, l’home, que era més jove que ell, va preguntar—: En realitat la gent pensava així, en aquell temps? Jo encara no anava ni a l’escola.

—Suposo que sí —va admetre en Brunetti—. Alguns pensàvem que les coses podien canviar, o que es podia fer que canviessin. —Es va prendre la llibertat de donar uns copets al braç d’en Carlo i va dir—: Puc demanar-te un altre favor?

Amb veu aspra, en Carlo va fer una paròdia del fort accent del Giudecchino i va contestar:

—Això és el que passa quan la policia et posa la mà a sobre. Et sacsegen fins que confesses. —Després, recuperant el seu to més amable, va dir—: Esclar.

—Podries demanar al teu amic si el seu pare era un d’aquests dos?

—Només si puc dir-li que és un agent de la policia qui ho vol saber —va contestar en Carlo.

En Brunetti ho va considerar un instant i va assentir. Després va afegir:

—En aquest cas, si es mostra disposat a dir quin dels dos era el seu pare, li preguntaràs per l’altre?

—Em sembla que això és anar massa lluny, commissario.

—Sí, suposo que sí —va respondre en Brunetti, i va decidir que era hora d’anar a casa a dinar.





Capítol 22


El dinar va començar com un àpat tranquil, però quan va sortir el tema de la grip porcina asiàtica, la cosa es va intensificar de seguida. Segons el que havien acordat feia temps, la Chiara faria un àpat sense carn, mentre que els altres menjarien el que la Paola hagués preparat, a vegades —però no sempre— amb carn. Aquell dia, la Paola havia decidit fer una insalata caprese: per a la Chiara, un llit de tomàquet a rodanxes i remolatxa bullida també a rodanxes cobert amb fulles d’alfàbrega i trossets de mozzarella di bufala; per als altres, en comptes de remolatxa hi havia posat pernil.

Va ser el pernil el que va impulsar la Chiara a comentar que recentment s’havia detectat aquella malaltia en els porcs senglars que feia mesos que omplien els carrers de Roma.

—I sembla que s’està escampant cap al nord —va continuar la Chiara, quan la seva mare la va interrompre per dir:

—Aquest tema no quan estem menjant, Chiara.

La Chiara va deixar la forquilla amb suavitat i va dir:

—Però és important.

La Paola va tallar un tros de pernil per la meitat, el va punxar i se’l va menjar acompanyat d’una mica de pa.

—Tot és important d’una manera o altra, però hi ha coses que no cal parlar-ne a taula.

—Quan aprendré la diferència entre el que es pot dir i el que no a taula? —va preguntar la Chiara, llançant una mirada desconcertada al seu pare, com si li demanés suport.

—Quan estiguis casada i tinguis fills i intentin provocar-te mentre menges —va respondre la Paola, allargant la forquilla cap a la safata de pernil—. Llavors ho entendràs.

En Brunetti va riure. En sentir-se la seva pròpia rialleta, va saber que havia comès un error i que segurament havia ofès la dona o la filla. O potser totes dues. Hauria sigut de covard fer veure que havia tossit, o sigui que no ho va ni provar. Va buscar alguna manera d’elogiar la destresa culinària de la Paola, però no hi havia res cuinat a la taula. Per tant, va decidir agafar uns quants trossos de formatge, vigilant de mantenir la forquilla ben lluny del polèmic pernil.

Ell i en Raffi van intercanviar una mirada de solidaritat masculina davant d’aquell mal humor femení. En Raffi, més jove i audaç que el seu pare, va agafar la safata que contenia el que quedava de pernil i es va ajudar amb la forquilla per posar-se’l al plat. Va acotar el cap i, fent servir el ganivet, el va tallar a trossets i se’ls va anar menjant un rere l’altre, i tot seguit va agafar un tros de pa.

Quan van acabar, i sense fer més comentaris, la Chiara es va aixecar, va recollir els plats de la taula i els va portar a l’aigüera. La seva mare era als fogons, remenant la salsa, alguna cosa amb coliflor i en Brunetti no estava segur de què més, però duia ceba, això sí. La Chiara es va posar al costat de la seva mare, li va passar un braç per la cintura i va dir:

—Coliflor?

—Sí.

—Ets la millor —va dir la Chiara.

—Sí —va repetir la Paola lacònicament, i en Brunetti va saber que el dinar ja estava salvat.

Mentre tornava a la Questura, en Brunetti va rumiar sobre el retorn de la signorina Elettra. Durant la seva absència, havia tafanejat el programa del congrés i havia trucat a un amic de l’oficina italiana de la Interpol per demanar-n’hi informació.

«Són els veritables ciberassassins», havia dit el seu amic en referència als oradors i participants al congrés; després va admetre que estava molt decebut perquè no l’hi havien convidat. I la signorina Elettra havia marxat abans perquè ho trobava avorrit. En Brunetti havia intentat consolar una mica el seu amic sense gaire èxit, i després de donar-li les gràcies per la informació va finalitzar la trucada.

«Els “veritables” ciberassassins», es repetia en Brunetti mentalment. Pensant-hi bé, es va adonar que no el sorprenia gaire, allò.

Tan bon punt va arribar, va pujar de dret al despatx de la signorina Elettra i la va trobar a la seva taula. Anava vestida de vermell, però, aclaparat pel plaer de tornar-la a veure, amb prou feines es va fixar en els detalls. Ella va alçar la vista de la pantalla i va somriure.

—Ah, commissario, no es pot ni imaginar com els he trobat a faltar a tots.

—I està contenta de tornar a ser aquí? —va deixar anar.

—Bé —va contestar ella—, almenys és un plaer no estar envoltada de tants… —Va callar i es va girar cap a una de les dues finestres, potser per buscar la frase correcta—. Tanta gent sense imaginació.

En Brunetti es va acostar a l’escriptori però no va dir res. Va somriure i va assentir, demanant una explicació.

—He d’admetre que alguns em van impressionar —va dir, sense poder ocultar la intensitat de l’emoció que sentia.

—En quin sentit? —va preguntar en Brunetti.

Ella va posar ordre als pensaments i al final va intentar explicar-se.

—A veure, això era una cosa de la Interpol, i eren persones que han estat exposades durant anys, i en alguns casos dècades, als delinqüents més intel·ligents que existeixen ara, gent que és gairebé impossible de descobrir.

Ell va assentir.

—I se sentien, si més no la majoria, sincerament subjectes a la llei.

Per un moment, en Brunetti no va saber si parlava dels delinqüents o dels caçadelinqüents. Però de seguida se’n va adonar: es referia a la policia.

—Tots? —va preguntar en Brunetti, mirant d’injectar un to de sorpresa a la pregunta.

Ella va remenar el cap amb desaprovació i va tancar els ulls amb aflicció genuïna.

—Bé, alguns no, gràcies a Déu. Però de debò que la majoria parlaven tota l’estona de la necessitat de treballar dins del que ells anomenaven «les justes restriccions de la llei».

Li havia vist un calfred que li recorria el cos?

—Per sort, els vaig observar des del principi del congrés i vaig veure que una gran part eren d’aquesta opinió. —Va posar les mans, indefenses i amb els palmells cap avall, sobre l’escriptori—. Tot i així, uns quants van dir poca cosa sobre això, o res, o sigui que potser hi havia alguns realistes entre ells.

—Impressionant —va mussitar en Brunetti.

Va deixar passar un moment abans de canviar de tema i després va dir:

—Necessitaria la seva ajuda en alguns temes, signorina; espero que li serveixin per alliberar-li la ment dels horrors que ha vist aquests dies.

El somriure d’ella va ser la seva gratificació, i li va començar a explicar l’assassinat de l’Inesh, el contingut de l’àlbum de retalls, Belisari i Enees, Federico Nesi, els llibres de l’Inesh i l’objecció d’en Molin a la venda del palazzo. Va fer una pausa i després va deixar anar el nom d’en Rubini. La signorina Elettra va alçar les celles com a senyal de reconeixement, cosa que va impulsar en Brunetti a afegir que corria el rumor que esperava tornar aviat a la feina. Ella havia pres notes mentre el commissario parlava, i li havia anat demanant les edats i professions de les persones, i si havien anat a la universitat o no.

En Brunetti va quedar parat quan va veure que la llista era tan llarga, i li va explicar que no tenia ni idea de quines connexions, si és que n’hi havia, existien entre ells.

Ella va alçar el cap, els ulls li brillaven.

—El primer dia, abans que la cosa es tornés intolerable, una dona de mitjana edat i amb sobrepès que era de Tolosa, experta en estadística i a qui ningú no li feia gaire cas, va fer una xerrada molt interessant sobre el que ella anomenava triangulation —va dir, pronunciant el terme anglès amb accent francès—. Ens va facilitar un lloc web i la manera d’introduir-hi una llista de noms. —Va fer una pausa aquí, amb l’expressió transformada, com les persones creients en determinats moments de la missa—. En un temps miraculosament curt després de la introducció de les dades, rebríem un registre de tots i cadascun dels contactes que podrien haver-se produït alguna vegada entre ells, almenys si existeixen en els arxius de la burocràcia europea, diaris, empreses o publicacions de qualsevol tipus. —Va alçar les seves notes fins que ell va somriure, i llavors va afegir—: Ho provaré amb aquests noms.

Parlant amb una serietat que el va sorprendre a ell mateix, en Brunetti va dir:

—I ningú més la va escoltar?

Ella va remenar el cap i va moure un dit en senyal de negació.

—Tal com li he dit, commissario, la dona era de mitjana edat i robusta. A més, parlava en veu molt baixa —va dir, deixant que en Brunetti s’imaginés l’atenció que devia rebre la dona en un congrés dominat per homes.

En Brunetti estava a punt de protestar, però després de reflexionar-hi uns instants va assentir i va dir que tenia molta curiositat per veure els resultats que abocaria el sistema.

—Ah, jo també, commissario. Crec que vaig ser l’única persona que es va molestar a anotar el nom del lloc web. —Va abaixar el cap i li va fer un gest perquè s’acostés més abans de dir amb veu conspiradora—: Volia fer una prova amb el personal d’aquí, però em van fer por les possibilitats…

El somriure d’ell va aparèixer al mateix temps que el d’ella. En Brunetti li va donar les gràcies, li va tornar a dir que s’alegrava molt de veure-la i va pujar cap al seu despatx.

Al cap de poc de ser-hi, va aparèixer la Griffoni a la porta.

—Tens un minut? —va preguntar mentre entrava.

—Fins i tot dos —va respondre ell, somrient.

Un cop asseguda, va dir:

—Em sembla que ja et vaig comentar que li vaig preguntar a una de les meves… —com sempre, aquella breu vacil·lació—… fonts sobre en Rubini.

—Sí, quan et vaig dir que volia enviar la seva filla a la universitat als Estats Units.

Ella va somriure en recordar-ho, i va dir:

—Sí, i ara ell va dient a la gent que es va presentar tant al MIT com a Stanford, i als dos llocs la van acceptar, però a Stanford li van oferir una beca parcial. —Va tornar a somriure i va afegir—: Es veu que és un geni, aquesta noia.

—Sembla que sí —va coincidir en Brunetti, més o menys.

—Començarà les classes al gener —va dir la Griffoni. Mentre en Brunetti esperava a veure si li explicaria per què tenia tant d’interès en la carrera acadèmica de la noia, va afegir—: Les despeses de manutenció van a càrrec seu, cosa que vol dir que en Rubini les haurà de pagar per ella. —Va fer una pausa esperant sentir la reacció d’en Brunetti.

—Pel que sé sobre la seva situació actual, no és gaire probable, això —va dir, en un to tan neutral com va poder. Al cap d’un moment va afegir—: Ho sento per la noia.

La Griffoni va assentir unes quantes vegades, somrient.

—Puc revelar-te el final feliç? —va preguntar—. Pel que acabes de dir, m’imagino que no te n’has assabentat.

—De què?

—Que en Rubini ha trobat una solució.

Aquesta vegada va ser en Brunetti qui va somriure.

—No em sorprèn pas, però admeto que tinc curiositat per saber quina és i com ho has sabut.

—Per la mateixa persona —va contestar ella, referint-se a la font sense identificar.

—I el final feliç? Quin és?

—Es veu que dos marxants d’art de Milà l’han contractat.

—A en Rubini? —va preguntar en Brunetti, que automàticament va pensar en guineus i galliners.

—En persona —va respondre ella.

—Per fer què?

—Segons el que m’han explicat, en Rubini s’encarregarà de la devolució dels quadres robats. I altres coses.

Sent com era en Rubini, en Brunetti va preguntar:

—I ell què en traurà?

Sent com era en Rubini, la Griffoni va respondre:

—El dotze per cent.

—Com funciona?

—Amb el codi d’honor —va contestar ella.

En Brunetti va enfonsar el cap entre les mans durant uns instants, i quan les va apartar, havia tingut temps de considerar-ho i va dir:

—Jo confiaria en en Rubini si em donés la seva paraula. Però un marxant d’art, especialment de Milà… no ho sé. —Després, com de passada, va afegir—: A més, això que fa és il·legal.

Com si no l’hagués sentit, la Griffoni va dir:

—Segons el que m’han explicat, el servei… —Va fer una pausa per donar a en Brunetti l’oportunitat de respondre a aquella expressió. Com que no va dir res, va continuar— passa de boca en boca. Sembla que en Rubini coneix tothom en aquest negoci.

Tot i que no calia cap confirmació, en Brunetti va assentir.

—Per tant, se serveix del que ja sap. —En veure l’expressió d’en Brunetti, ho va aclarir—. Si és que sap res. Si no, pregunta aquí i allà, de manera que quan es posa en contacte amb els propietaris actuals, demana el preu de l’obra en qüestió i espera a veure què decideixen els propietaris anteriors.

A en Brunetti li va cridar l’atenció allò dels «propietaris actuals», però va pensar que valia més deixar-ho estar i va preguntar:

—I si funciona, ell se n’emporta el dotze per cent?

—És el que m’han dit.

—I què passa si no aconsegueix fer cap tracte, o si el preu és massa elevat? —va preguntar en Brunetti.

La Griffoni es devia pensar que la preocupació d’en Brunetti era per en Rubini, de manera que va explicar:

—Doncs que no hi ha comissió, però de totes maneres a la galeria hi treballa com a assessor artístic. Ningú no sap quant guanya al mes, però paga impostos, contribueix al sistema de pensions i per contracte li toquen cinc setmanes de vacances pagades a l’any.

—Ha començat aquest servei? —va preguntar en Brunetti.

—Com amb tot el que envolta en Rubini, corren rumors. Un d’aquests rumors és sobre un gravat de Tintoretto que havia sigut d’una família durant generacions. Va ser tornat al propietari.

—Hi ha alguna explicació per a aquest sobtat canvi de lladre comú a gran negociador? —va preguntar en Brunetti.

—La seva filla —va contestar la Griffoni, i quan va veure la cara d’absoluta confusió del commissario va continuar—: Li feia molta vergonya que el seu pare hagués estat a la presó, i el va amenaçar de no parlar-li mai més si no parava de robar.

—I va confiar en la seva paraula quan ell hi va accedir?

La resposta de la Griffoni va ser instantània.

—Tu has dit que hi confiaries, oi?

I aquí es va acabar el tema d’en Rubini.





Capítol 23


Tornant al tema de l’assassinat de l’Inesh Kavinda, en Brunetti va treure la llibreta i la va obrir, i tot seguit va explicar a la Griffoni les seves converses d’aquell matí, primer amb en Molin i després amb la dona d’ell. Parlava a poc a poc, escoltant atentament tot el que ell mateix deia sobre la parella, conscient per una llarga experiència que moltes idees o opinions no li quedaven clares fins que es veia obligat a exposar-les en veu alta i així potser albirar noves possibilitats. I ara, sentint-se parlant d’en Molin, es va adonar de fins a quin punt li desagradava aquell home.

—En Molin ha intentat sonar compassiu amb l’Inesh. Al capdavall, havia viscut més o menys amb ells durant anys. Però no m’ha semblat que estigués afectat per la seva mort ni per les circumstàncies en què s’ha produït. —Es va trobar pensant que aquesta actitud impassible és la que sol tenir un patró envers un treballador. En canvi, l’esposa d’en Molin sí que estava afectada per la mort de l’Inesh. Igual que la monja.

Va comentar a la Griffoni que la Gloria Forcolin sabia moltes més coses sobre l’Inesh i la seva vida, tant a Itàlia com a Sri Lanka.

—Bé, és que és una dona —va contestar la Griffoni—. És normal que sàpiga més coses. —Quan en Brunetti se la va quedar mirant amb posat inexpressiu, en aparença sense entendre a què es referia, ella ho va aclarir—. Perquè li devia fer preguntes, Guido. —Davant del silenci del commissario, va afegir—: És el que fem quan parlem amb la gent: preguntem i parem atenció a les respostes.

—Això és una mica simplista, no trobes? —va replicar, ofès pel comentari.

La Griffoni va trigar uns instants a contestar, i al final senzillament va dir:

—Si tu ho dius, Guido.

En Brunetti va acceptar l’ofrena de pau i, fent una ullada a les últimes notes que havia pres, va dir:

—L’única cosa que ha semblat que li interessava ha sigut quan li he dit que l’Inesh tenia alguns articles i llibres sobre terrorisme. Dels anys vuitanta.

La Griffoni el va mirar amb les celles arrufades, com si intentés controlar un sentiment d’horror.

—L’estació de tren —va dir en veu baixa, referint-se a l’atac amb bomba a Bolonya, un dels pitjors atemptats d’aquella època malaurada.

En Brunetti va assentir i, sense ser-ne conscients, van fer un moment de silenci.

—Recordo el general nord-americà que va ser segrestat. Però això va acabar sense sang —va dir en Brunetti, i va afegir—: Crec que van matar un dels nostres senadors, però no en recordo el nom.

En un intent de canviar de tema, va pensar en l’Alvise i en Brandini i va preguntar:

—En sabem res d’en Brandini?

—Encara estan patrullant junts. D’aquí a dos dies, ja tindran assignat un company diferent. —Van intercanviar una mirada, cadascun esperant que l’altre digués alguna cosa.

Va ser la Griffoni la que al final va decidir parlar.

—S’avenen força. En Vianello és a la sala de la brigada, o sigui que sent el que es diu per allà, i sembla que no són un tema que faci parlar.

—No, no ho són —va afirmar en Brunetti, i va veure que la Griffoni captava el bon judici del seu comentari.

La Griffoni li va proposar de baixar a fer un cafè, però en Brunetti va declinar l’oferiment explicant que havia de llegir uns informes. Era veritat, com també ho era que els havia estat postergant durant setmanes. Llavors ella va dir que hi aniria sola i va deixar en Brunetti amb els seus expedients.

En tenia quatre a la safata d’entrada. Els va agafar, els va col·locar a sobre la taula i va començar a llegir. Robatori, assalt, frau i suplantació d’identitat.

Va agafar aquest últim informe i hi va trobar un relat habitual: es tractava d’un protètic dental que, després d’observar durant anys la feina del dentista per al qual treballava col·locant dentadures postisses i implants —i en acabat cobrar-ho en efectiu—, va decidir intentar-ho pel seu compte. Per tant, amb una aparent supervisió mínima, al cap de tres mesos ja estava tractant pacients en una consulta privada a Venècia. Durant un quant temps no el va descobrir ningú, fins que un antic pacient del dentista per al qual havia treballat el va reconèixer i es va prendre la molèstia de fer fotografies als seus diplomes i verificar-los amb les autoritats mèdiques.

El fet que la consulta estigués abandonada, sense equipament ni res, abans que hi arribés la policia, suggeria que algú de l’oficina que va fer les comprovacions li va trucar per avisar-lo.

Des de sempre, cada vegada que en Brunetti anava a visitar-se amb un metge que no coneixia, tenia el costum d’examinar amb atenció els diplomes de les parets, i a vegades fins i tot els fotografiava amb el telèfon. En una ocasió, quan ja li tocava entrar a la consulta, li van dir que el metge havia hagut de sortir per atendre una urgència, i si el signore volia reprogramar la visita, potser per al cap de tres mesos?

L’expedient del robatori era avorrit perquè era un clàssic. Tornant de vacances, una família que vivia en un apartament en un quart pis s’havia trobat la casa tota saquejada per una o diverses persones que havien trencat la claraboia de la cuina, ho havien regirat tot i s’havien endut les joies de la dona i la col·lecció de monedes renaixentistes de l’home.

Els dos últims informes els va llegir ràpidament. L’assalt en realitat era una baralla en un bar de dos homes borratxos amb un munt d’antecedents pel mateix delicte. Era poc probable que algun magistrat considerés que valia la pena presentar una demanda contra ells, de manera que en Brunetti no es va molestar a continuar llegint.

Quan va veure que el cas de frau havia tingut lloc a internet, en Brunetti es va aturar abans d’arribar al segon paràgraf, va escriure al correu el nom d’un agent de la Guardia di Finanza de Roma i li va reenviar l’informe. De sobte, va decidir que ja en tenia prou, va apagar l’ordinador i va marxar de la Questura.





Capítol 24


L’endemà al matí, en Brunetti va arribar a la Questura molt abans de les nou i va decidir anar directament al seu despatx, penjar l’abric i revisar els e-mails. Mentre es desplaçava pantalla avall per veure els noms dels remitents, es va preguntar com era que s’havia afanyat a comprovar-los tot just entrar al despatx. Aquest, es va recordar a si mateix, era el mateix home que es burlava dels fills pel cordó umbilical que els connectava als mòbils, de la seva necessitat constant de saber qui estava connectat i qui no, i de la quantitat de temps que malbarataven seguint el rastre d’uns famosos a qui no coneixerien mai i que vivien en llocs on cap persona amb dos dits de seny voldria viure.

Per què ell no es podia assemblar més a la Paola, que almenys mostrava un interès formal pel cibermon, els costums i els gustos dels fills? Una vegada va intentar felicitar-la per la seva paciència, però ella ho va rebutjar dient:

—Suposo que el mínim que podem fer és mostrar una mica de curiositat de tant en tant.

Va tornar a centrar l’atenció en els e-mails: tots eren urgents; pocs eren importants. Al cap d’uns quants minuts, va posar la pantalla en repòs i va baixar.

Va trobar la signorina Elettra al seu despatx, amb la taula neta excepte per l’ordinador i el teclat, a més d’una pila de documents a dins d’una carpeta de plàstic transparent. Va mirar cap a la finestra i li va agradar veure-hi un immens ram de roses vermelles a l’ampit.

Ella es va adonar que examinava les flors i va dir:

—Les ha fet portar el vice-questore.

—És un consol per a tots, no només per al vice-questore, tornar-la a tenir aquí, signorina —va dir, sentint-ho de debò.

—És molt amable, commissario. —El va mirar amb un somriure i va anunciar—: He tingut temps de provar el sistema de triangulació d’aquella dona francesa amb els noms de la llista que em va donar. —Després, modestament—: He fet uns quants canvis en el seu programa que permeten un accés més aprofundit en el passat.

Pensant que seria irrellevant preguntar-li quins, en Brunetti es va limitar a dir:

—Excel·lent.

L’arronsada d’espatlles d’ella va ser gairebé invisible.

—Només era qüestió de modificar unes quantes ordres simples. —Adeu al sistema de la dona francesa.

Va agafar la carpeta i la va passar al commissario. Després va dir:

—M’he pres la llibertat d’escanejar còpies de tot per a la commissario Griffoni i l’ispettore Vianello. Suposo que no li sap greu.

—Esclar que no. Així m’estalvia temps —va contestar en Brunetti. Li va donar les gràcies, es va endur els documents al despatx, va tancar la porta, es va instal·lar a l’escriptori i es va posar a llegir.

No hi havia cap comentari introductori de la signorina Elettra. Va anar al final de tot i va veure que tampoc no hi havia escrit una conclusió.

En Brunetti es va treure l’americana i la va penjar al respatller de la cadira. Tenia curiositat per saber què havia revelat el sistema de la signorina Elettra… o de la dona francesa.

El nom d’en Rubini havia aparegut a la cerca de la signorina Elettra per la seva relació amb dues altres persones de les quals s’esmentava el nom. El seu historial delictiu començava tot just després de graduar-se a la universitat, i en Brunetti es va sorprendre en descobrir que es tractava d’una llicenciatura en Història de l’Art i, a més, amb matrícula d’honor. No era gens estrany que sempre hagués robat les millors pintures: gairebé haurien de felicitar els seus professors pel talent d’aquell alumne.

Tot seguit hi apareixien, per ordre cronològic, els antecedents penals. En Brunetti va comprovar la quantitat de vegades que en Rubini havia estat a la presó o en arrest domiciliari. L’obsessió d’aquell home amb el robatori semblava la dels jugadors: el més important era jugar; tant era si guanyaves o perdies, mentre poguessis experimentar l’emoció de jugar.

Durant la seva època universitària, en Rubini havia viscut en una adreça de Cannaregio que devia ser a prop de Fondamenta Nuove; el segon any, hi havia anat a viure també un estudiant matriculat a la Facultat d’Història, Federico Nesi. S’adjuntaven còpies dels contractes registrats a l’Ufficio Anagrafe. Amb l’arribada del segon inquilí, el propietari havia demanat un contracte nou a nom de tots dos i un aval per al lloguer dels seus pares, prova inequívoca que el propietari tenia el costum de llogar l’apartament a estudiants universitaris.

Després, la signorina Elettra havia descobert que un altre nom de la llista d’en Brunetti, Renato Molin, resident amb la seva tia al Palazzo Zaffo dei Leoni, també s’havia matriculat a la Facultat d’Història. En una nota al marge, la signorina Elettra havia escrit: «Adjunto algunes coses que potser trobarà interessants, entre les quals el seu treball de final de llicenciatura, que no concorda gaire amb una càtedra en història medieval italiana». En Brunetti va fer una ullada a la reproducció de la pàgina del títol, Les ovelles miren cap amunt i no s’alimenten, i el va trobar estranyament fora de lloc per a una universitat sense un programa d’agronomia.

En Brunetti va ignorar la resta de la portada i va començar a llegir el text. De seguida es va submergir en el líquid amniòtic en el qual havia passat els seus primers anys d’universitat. Va llegir sobre l’«explotació perpètua», les «barreres de classe i riquesa», la «repressió dels pobres», i el «menyspreu de la classe dominant envers els camperols i els obrers». Li encantava aquella retòrica apassionada, tan habitual en els seus primers professors, en especial els que ensenyaven història i filosofia. Però ara, malauradament, hi reconeixia l’absència d’un argument clar o d’objectivitat històrica. Va pensar en el grafit que havia vist a la paret: Capitalisme = Robatori. La mateixa mà hauria pogut escriure aquells articles, la mateixa ment haver fet l’equació. Per un instant, li hauria agradat llegir la introducció del treball per estar segur del segle al qual en Molin es referia, si el XX o el XV. Però quan va veure que la ira d’en Molin no s’endinsava en la Revolta dels Camperols sinó que es dirigia a l’OTAN i als democratacristians, en Brunetti va comprendre on era.

Llavors va recordar un comentari que havia fet la seva mare quan ell estava tan encisat amb el Món Millor que els seus amics universitaris estaven segurs que aconseguirien. En Brunetti havia ofert als amics la petita sala d’estar de casa per fer una reunió, i s’havia passat dies dient a la mare que comprés una marca de cafè més bo, a més d’alguna ampolla de cervesa i de vi, per si els amics volien prendre alguna cosa mentre parlaven.

La mare s’havia quedat a la cuina durant tota la reunió, molt atenta, sempre disposada a fer un altre cafè si l’hi demanaven, o a obrir una altra ampolla de vi quan l’anterior es buidava. I els seus amics discutien la manera com assegurarien una millor vida per als treballadors de la terra, per als de les fàbriques, per a tots els pobres camperols que vivien sota el taló opressiu del capitalisme.

Al final se’n van anar, eren els cinc joves que ell admirava més i que volia impressionar més amb la puresa de les seves creences, i la mare es va posar a rentar els gots que havien deixat a la taula.

—Què t’ha semblat, mamma? —va preguntar, desitjós que ella, una treballadora de la terra, expressés la seva admiració i respecte per aquells joves.

Ella va continuar rentant lentament els gots, recordava que sempre ho feia amb aigua freda per estalviar diners. El seu silenci el va fer empipar, perquè en certa manera ho va veure com una falta de respecte per l’arribada del Nou Ordre.

La tercera vegada que ell hi va insistir, la mare va buidar l’aigua de la pica i es va començar a eixugar les mans envermellides al davantal. Després, es va girar i va dir:

—T’has fixat que cap dels teus amics rics m’ha fet gens de cas, Guido? Només esperaven que els fes cafè i els servís cervesa i vi mentre ells discutien sobre la llibertat per als… camperols.

Després d’aquella nit, en Brunetti no va poder llegir o sentir mai més aquella paraula sense estremir-se.

—Només vaig anar quatre anys a l’escola, Guido, o sigui que no entenc què signifiquen algunes de les coses que han dit. Però el que sé és que en cap moment han pensat a demanar-me què volia jo, què significava la llibertat per a mi. —Finalment se li havien eixugat les mans. Es va treure el davantal pel cap i el va penjar al seu lloc, al clau de darrere la porta de la cuina—. I no m’ho han demanat, Guido, perquè jo no significo res per a ells. —Va somriure, però no li va fer cap petó, li va dir bona nit i va sortir de la cuina.

En Brunetti es va fregar els ulls, pensant que tenia la vista cansada de tanta estona llegint a la pantalla. Va reposar una mica i va reprendre la lectura del que li havia enviat la signorina Elettra. També hi havia la tesi d’en Rubini, que comparava la representació de les mans de Crist de sis pintors del Renaixement, i la d’en Nesi, que feia una anàlisi de la producció d’acer a Rússia entre el 1939 i el 1945. Va pensar que cap de les dues aportaria res important a la investigació de la mort de l’Inesh. No havia pogut trobar cap còpia de la tesi doctoral d’en Molin, només el formulari de presentació que havia signat.

La següent informació que la signorina Elettra havia inclòs era la llista d’alumnes d’una classe d’història italiana moderna: els tres joves estaven inscrits al curs, impartit pel professore Giuliano Loreti.

Aquell nom va ser com una sacsejada, saltant al llarg de les dècades i arrossegant-se per la memòria d’en Brunetti fins al cas que havia portat la idea del terrorisme a Venècia. El professore Loreti havia sigut un probable candidat democratacristià al Parlament a les eleccions: originari de Brescia, l’únic fill d’un industrial ric, feia d’assessor de la comissió parlamentària que s’ocupava de la legislació laboral i, de cop i volta, simplement s’havia esfumat. El dia que va desaparèixer, havia fet classe, s’havia passat la tarda al despatx, havia sopat a casa, després li havia dit a un veí que anava a prendre una copa amb uns amics i ningú no el va veure mai més, ni tampoc se’n va trobar cap rastre. En aquella època, quan els segrestos eren freqüents i violents, la seva desaparició es va atribuir als terroristes d’esquerres, si més no la investigació no concloent es va basar en aquesta sospita.

En Brunetti, que no se sentia gens orgullós de la seva habilitat, va obrir Google i va buscar el difunt professor. Va trobar que en Loreti havia anat en una escola de jesuïtes, havia estudiat als Estats Units i es considerava, en el moment de la mort, com una de les grans esperances de l’agonitzant partit democratacristià. Tant La Repubblica com Il Corriere della Sera esmentaven la seva brillant reputació d’erudit i «els seus atacs despietats contra la política d’esquerres».

En Brunetti va mirar per la finestra i va reflexionar sobre tot això, i després va tornar a centrar l’atenció en la informació que la signorina Elettra havia trobat d’en Renato Molin. Un cop acabat el segon curs, en Molin havia estat absent de la universitat durant tres anys, i hi va tornar com una persona diferent, ara amb l’interès posat en la història medieval italiana. Havia completat els estudis de doctorat en sis anys, es va quedar per iniciar el lent ascens per l’escala de l’èxit, i va aconseguir una càtedra tan sols dues dècades més tard.

En Federico Nesi havia dedicat els primers anys universitaris a l’estudi de la història i les ciències polítiques. No li havien anat bé les classes, i potser aquest era el motiu pel qual havia abandonat temporalment la universitat, on va tornar uns quants anys més tard per estudiar econòmiques i després un màster en administració i banca.

El seu camí ascendent havia començat amb la primera feina, com a gerent de sucursal en un banc que ara ja feia temps que havia desaparegut. Després havia passat a un altre, va abandonar el vaixell un any abans que aquest també se n’anés en orris, i es va morir un any després de jubilar-se com a director d’una entitat que encara sobrevivia.

Després de la universitat, no hi havia proves que hagués mantingut el contacte amb cap dels altres dos homes, ni tan sols per fotografiar-se amb un d’ells en un sopar oficial ni perquè els seus noms apareguessin junts en una cosa tan insignificant com un peu de foto a Il Gazzettino i, per tant, subjecte al poder de la lupa de la signorina Elettra.

En Brunetti va tirar la cadira enrere i va encreuar les cames. En Molin no només havia estat company de classe d’en Rubini, sinó també —i això l’havia sorprès— testimoni al seu casament. En Nesi es va fer banquer; en Molin, carrera a la universitat, i en Rubini va acabar a la presó.

En Brunetti va anar a l’armari arxivador de l’altra banda del despatx i va agafar l’àlbum de retalls que havia trobat entre les coses de l’Inesh. Va tornar a la taula i el va fullejar fins que va arribar a un article firmat per Belisari, el nom escollit, potser, per un jove amb aires de grandesa. Era obvi que estava escrit amb una màquina d’escriure i fotocopiat: visualment era presentable, llevat d’algunes marques d’esborrades al capdavall, com si l’autor hagués decidit fer uns canvis finals a mà amb la paraula «medieval» després d’haver tret el paper de la màquina, creant el seu propi palimpsest. En Brunetti va reconèixer el doble arc abrupte i encorbat de la M majúscula que també apareixia en el formulari de presentació de la tesi doctoral d’en Molin, i així va ser com va descobrir la identitat de Belisari.

El missatge de l’article era clar, per molt obsolet que fos: els rics es mantenien en el poder gràcies a la connivència de les classes cultes, que animaven el Poble (Belisari sempre posava aquesta paraula en majúscula) a votar els líders servils de l’Elit (també en majúscula), que feien promeses que no tenien cap intenció de complir i asseguraven al Poble que els seus vots portarien temps millors i una societat més honesta i equitativa.

A en Brunetti se li feia difícil, perquè li resultava vergonyós, llegir aquella mena de textos, ja que eren un reflex fidel de la retòrica que havia trobat tan persuasiva en els seus primers anys a la universitat. Ell mateix havia votat per persones similars, que prometien temps millors i una societat més equitativa. «I mira’ns ara», va dir en veu alta. En aquell moment va sentir passos i va alçar el cap, mort de vergonya per si l’havien enxampat parlant sol, però només era un agent uniformat que rondava pel passadís.

Els seus fills professaven més o menys les mateixes idees ara, basades en la visió igualment idealista de la humanitat que havia animat el jove Brunetti i l’havia dut a adherir-se a certes idees i persones (sempre homes). Tenia l’esperança que els ideals de la seva generació convertirien el món en un lloc millor i portarien un millor tipus de persona (sempre un home) al poder polític. En comptes d’això, aquells mateixos polítics atrofiats (ara també algunes dones) continuaven vestint-se amb els mateixos trajos cars per esperar el seu torn a la menjadora.

Va enfocar la mirada als papers, va girar la pàgina i va trobar un article curt del professore Loreti. El va començar a llegir i hi va reconèixer el típic argument que la dreta havia utilitzat de manera persistent fins a la caiguda del sistema financer l’any 2008. Eliminar el control governamental dels preus i els mercats; confiar en els bancs i en els dirigents de grans empreses que faran el millor per als clients i els treballadors; reforçar i fer complir les lleis relatives a la immigració il·legal a Itàlia.

Quan va llegir això, en Brunetti va recordar els «tris» que havia vist a les cartes dels restaurants on solien anar els turistes. Dona’ls tres tipus de pasta diferent: espaguetis amb salsa de tomàquet, lasanya i raviolis amb espinacs i ricotta, ho serveixes tot en el mateix plat i… «tris». Quedes ben tip per una bona estona. Qui ho podria rebutjar?

Quan va acabar de llegir l’article del professore Loreti, en Brunetti va pensar que valia més fer-ho bé, per tant, va fullejar els papers que quedaven a l’àlbum de retalls fins que va trobar un manifest d’una sola pàgina, amb el nom de Belisari al capdavall. Després de llegir-ne tan sols dos paràgrafs, es va preguntar per què en Molin havia triat aquell nom i no Samsó, ja que estava disposat a ensorrar tot el sistema social i econòmic d’Occident i quedar-se allà rient mentre els blocs de runa li queien sobre el cap. I sobre tots nosaltres. Eliminar la propietat privada de totes les grans empreses, confiar el poder al Poble, creure en la bondat i la igualtat de la humanitat. Eliminar exèrcits; deixar que els Pobles s’agermanin i ningú posseeixi més que els altres. Belisari no oferia cap consell sobre com aconseguir tot això, però en Brunetti estava segur que devia tenir una resposta en algun lloc.

Sense aturar-se a articular la idea, havia arribat a la conclusió que si en Molin era Belisari, en Nesi molt probablement devia ser Enees. En Nesi havia abandonat els altres però s’havia endut aquells papers, que per a ell eren prou importants per conservar-los la resta de la seva vida. Havia anat a classe amb ells durant un temps, després havia flotat fora del seu món per submergir-se en el món de les finances, l’èxit i la riquesa. Tanmateix, aquells eren els papers que havien sobreviscut.

Va agafar el telèfon i va marcar el número d’en Carlo. En Brunetti va anar al gra i li va dir al llibreter que volia parlar amb el seu amic, el fill d’en Nesi.

—Ja m’ho va dir, que passaria això —va dir en Carlo—. Ho va saber tan bon punt li vaig dir que la policia havia trobat els papers.

—Què més et va dir? —va preguntar en Brunetti.

—Que no li fa cap gràcia. El seu pare era un bon home i no l’haurien d’arrossegar amb tot això.

—Carlo —va dir en Brunetti—, com ho sap que hi ha alguna cosa que el pot arrossegar?

Després d’aquesta pregunta es va fer un llarg silenci.

—Suposo que… —va començar en Carlo, i llavors va callar.

—Digue-ho, Carlo.

—Que creu que això és el que passa quan tractes amb la policia. Ja no et deixen mai més tranquil.

—Tu ho penses, això?

—La majoria de la gent ho creu.

—Ja ho sé, però no m’interessa la majoria de la gent. T’ho he demanat a tu.

En Brunetti va sentir una altra veu i després en Carlo dient:

—A la prestatgeria de la seva esquerra. Tercera fila començant per dalt.

Després, parlant al telèfon:

—Jo no ho crec pas, commissario —va contestar.

—Entesos, doncs et demanaré un favor. Podries trucar-li i dir-li que vull parlar amb ell sobre aquests papers? Res més. No m’interessa el seu pare, no tinc cap motiu per preguntar per ell. Simplement vull saber d’on va treure aquests papers el seu pare.

—I vol que jo l’hi digui?

—Carlo, jo no sé ni qui és. És un home jove que es diu Nesi: és tot el que sé. I tot el que vull saber. Sobre ell. El que vull és que em parli dels papers del seu pare —va repetir en Brunetti, pronunciant això últim amb més èmfasi. Va deixar passar uns instants i després va preguntar—: L’hi diràs?

El temps es va allargar una estona, i una mica més.

—Entesos —va contestar en Carlo, i va penjar.

Va passar gairebé una hora fins que li va trucar i va dir:

—No li agrada, però ho farà.

—Gràcies, Carlo. Quan i on?

—Demà. M’ha suggerit que s’assegui en un dels bancs del campo. M’ha demanat que li digués que ho gravarà amb el telèfon, perquè no hi hagi cap possibilitat de malentesos.

—Bona idea —va dir en Brunetti, molt seriós—. A quina hora?

—Al migdia.

—Sembla aquell western —va dir en Brunetti.

—Què?

—Ets massa jove per entendre-ho, Carlo.

L’endemà al matí, en Brunetti va passar una estona fullejant una altra vegada l’àlbum de retalls que ell considerava que encara pertanyia a l’Inesh. Anava amb temps, de manera que va tornar a llegir els articles, aquest cop amb més atenció. Va tenir de nou la impressió que aquells arguments eren molt immadurs, o el que els autors creien que eren arguments. Tant Enees com Belisari sens dubte eren intel·ligents, però una segona lectura desmuntava les seves afirmacions i deixava entreveure els falsos conceptes: reductio ad absurdum, ad hominem, post hoc, pendents relliscosos (especialment efectius quan es parla d’immigrants). En realitat no es tractava d’un pensament; era una convicció o una creença tan forta que les altres opinions no mereixien consideració.

Belisari escrivia utilitzant unes frases llargues que semblava que expressaven idees complexes amb nitidesa, però acabaven en un embull de sintaxi i contradiccions, mentre que Enees escrivia amb més claredat, però tenia menys coses a dir. Tanmateix, tots dos estaven d’acord que, a aquelles altures de la història, només la violència seria efectiva en la lluita per la igualtat.

A dos quarts de dotze, va tancar l’àlbum, el va guardar al maletí i se’l va endur cap a baix. Quan va sortir de la Questura va trencar a l’esquerra. La riva —fins i tot aquella tan insignificant del davant de la Questura— estava plena de vianants passejant en tots dos sentits. En Brunetti intuïa que eren turistes, tot i que no podia explicar com ho sabia: era una combinació de la roba, les vambes i un aire d’incertesa sobre l’indret on eren. Els que semblaven més tímids potser eren conscients que, tot i saber en quin lloc es trobaven, no els servia de gaire res.

Va decidir anar pel Rio della Tetta, no perquè fos més ràpid, sinó pel plaer de caminar per les llambordes rosades. Va travessar el Campo San Giovanni e Paolo, ja ple de gent, i va continuar passant pel canal on van trobar el cos de l’Inesh fins a travessar el pont que donava al Campo Santa Maria Nova.

En Brunetti es va aturar davant del bar i va observar les persones que hi havia als bancs del campo. En va excloure algunes directament, ja fos per l’edat o perquè semblaven turistes. Un jove seia al banc just davant de la llibreria d’en Carlo, amb una bossa de paper al costat per evitar que s’hi assegués ningú més. Estava concentrat teclejant un missatge al telèfon.

En Brunetti, amb l’àlbum a dins del maletí, s’hi va acostar i es va aturar davant seu, vigilant de quedar a una distància prudent.

—Signor Nesi? —va preguntar.

El jove es va aixecar, va reprimir l’impuls d’allargar la mà i va preguntar:

—Commissario Brunetti?

Era molt alt i prim, amb la cara xuclada i el nas d’un noble medieval espanyol. Tenia els ulls de color avellana, la mirada abrupta i ràpida.

—Sí —va contestar en Brunetti, que després va assenyalar la bossa de paper de sobre el banc i va preguntar—: Puc seure?

—Esclar, esclar —va contestar ell, que va apartar la bossa cap a la punta i va seure-hi al costat, deixant a en Brunetti només l’extrem del banc oposat. El commissario va seure i va encreuar les cames, es va girar lleument en direcció al jove i es va col·locar el maletí a sobre la falda.

Sense més preàmbuls, que no considerava necessaris, va obrir el maletí i en va treure l’àlbum.

—Primer de tot, gràcies per avenir-te a parlar amb mi —va començar. Sense esperar cap resposta d’en Nesi, va continuar—: Tal com et va dir en Carlo, m’agradaria saber més coses sobre aquests documents. —Hi va donar uns copets distretament.

En Nesi va deixar la bossa de paper a terra davant seu, va activar alguna cosa en el mòbil i el va col·locar entremig d’ells dos.

—Per què? —va preguntar el jove.

—Perquè podrien estar relacionats amb un crim.

—Quan hi va haver aquest crim?

—Aquesta setmana.

—De debò? —va preguntar en Nesi molt seriós, com si volgués corroborar el que havia sentit.

—Sí, el singalès que van trobar al canal.

En Brunetti va sentir que sospirava i va notar, fins i tot amb l’espai que els separava, que el cos d’en Nesi es relaxava. La seva veu també era més calmada quan va preguntar:

—Quina relació té l’assassinat amb aquests papers?

Abans de poder respondre, un nen va passar corrents amb un patinet, seguit d’un gos que lladrava embogit. Tancant la rereguarda hi havia una jove adolescent cridant: «Briciola! Briciola! Para de bordar i vine aquí». El nen va trencar abruptament a l’esquerra en direcció a l’estret passatge que conduïa al Campo San Canzian, seguit del gos, seguit de la noia, seguit del xivarri que s’anava esvaint a la llunyania.

Quan van tornar a estar en silenci, en Brunetti va dir:

—Això és el que estic intentant esbrinar. —Fins ara, la investigació de la vida de l’Inesh a Venècia no havia revelat res interessant: treballava, estalviava diners i els enviava a la família a Sri Lanka—. Aparentment l’home no tenia ni enemics ni deutes, per tant, sense aquests motius més comuns, ens queda investigar qualsevol cosa fora de l’habitual.

Fent un gest cap a l’àlbum, en Nesi va preguntar:

—Creu que el motiu és aquí?

En Brunetti va arronsar les espatlles.

—Podria ser, però he d’esbrinar de quina manera encaixen aquests documents abans de poder entendre res.

—Encaixar amb què?

—Amb el motiu pel qual algú voldria matar-lo. —Fins i tot mentre ho deia, en Brunetti es va adonar que era l’explicació més circular que havia donat mai. Per tant, va continuar—. Aquests papers es van trobar a la casa de l’home assassinat. El teu pare coneixia l’home que viu a la casa principal de la mateixa propietat. Els documents són de l’època en què el teu pare i dos homes més anaven junts a la universitat.

En Brunetti es va inclinar endavant, amb les mans agafades al voltant de l’àlbum i els colzes sobre els genolls, i va preguntar:

—Has llegit el contingut de l’àlbum?

Amb gran sorpresa d’en Brunetti, en Nesi es va posar a riure, una riallada de debò, gens forçada ni sarcàstica, simplement divertida. Després es va anar calmant i es va girar cap a en Brunetti.

—Vaig a la mateixa universitat que va anar el meu pare. Però estudio llengües orientals. —Assenyalant l’àlbum, va dir—: Per això em vaig rendir després de llegir-ne les primeres pàgines. Em va semblar una autèntica ximpleria, però quan l’hi vaig explicar a en Carlo, em va contestar que els pamflets podrien ser interessants per a alguns dels seus clients, per això li vaig dir que ja ho podia vendre tot.

En Brunetti el va mirar i li va veure encara un deix de somriure.

—Va passar un any abans no me’n va donar deu euros per tot plegat, i jo ja me n’havia oblidat.

En Brunetti es va redreçar i va repenjar l’esquena al respatller del banc abans de preguntar:

—El teu pare te’n va parlar mai, del que hi ha a l’àlbum?

El somriure d’en Nesi es va evaporar; va ser com si hagués quedat congelat. Va plegar els braços davant del pit i es va girar per mirar l’arbre sense fulles que abans era al mig del petit campo. Després d’una bona estona, encara estudiant les branques nues, va dir:

—El meu pare era un home estrany.

—El meu també —va contestar en Brunetti sense pensar.

—Poc abans de morir, em va dir que havia fet una cosa terrible quan era jove.

El pare d’en Brunetti, arrossegat als últims dies de la guerra quan amb prou feines era un adolescent, només deia que havia vist fer coses terribles, però en Brunetti no va veure cap motiu per comentar això, ara no era el moment.

Quan es va fer evident que en Nesi no parlaria més, en Brunetti va preguntar:

—Et va dir què era?

En Nesi va remenar el cap.

—Ho va dir només una vegada, i va ser en els seus últims dies.

—Què va dir exactament? —va preguntar en Brunetti, curiós però no insistent.

—Que havia fet una cosa terrible, i ja està. Després es va corregir i va dir que ell només hi havia ajudat. Hi va insistir molt, en això. —En Nesi va entrellaçar les mans i va continuar—: El més estrany és que va dir que ho havien fet perquè estaven maleïts. —El jove parlava amb la confusió d’una persona criada en una època en què ja no es creu en les malediccions.

—Maleïts —va repetir en Brunetti sense cap inflexió a la veu.

—Sí. Va dir que estaven maleïts de tant que volien. —En Nesi va bellugar el cap i va afegir—: No cal que em demani res. No va donar més explicacions. Anava carregat de calmants i no ens coneixia ni a mi ni a la mare. Però no parava de repetir «Tots volíem. Tots volíem», però mai va arribar a dir què era el que volien.

—Estava lúcid?

En Nesi va arronsar les espatlles.

—No en tinc ni idea. Parlava amb la veu pastosa i no sabia qui érem. Podria haver estat en una cantonada intentant conversar amb qualsevol que passés per allà.

—Em sap greu haver remogut records dolorosos —va dir en Brunetti. Tot seguit, es va aixecar i va donar les gràcies a en Nesi per haver parlat amb ell. Va pensar que valia més deixar que el jove es refés una mica tot sol.

En Brunetti es va girar per marxar, i va sentir que en Nesi deia:

—Li he portat la resta.

Quan es va tombar, en Nesi li va oferir la bossa de paper que duia. Sense pensar-ho, en Brunetti la va acceptar, li va tornar a donar les gràcies i va enfilar el camí cap a casa.





Capítol 25


En Brunetti es va esperar fins que va arribar a casa per atrevir-se a mirar què hi havia a dins de la bossa. La va deixar a sobre la taula de la cuina, perquè l’escriptori de la Paola estava ple de notes i papers, llibres i revistes. El logo de «STANDA» li va colpejar la cara des d’una banda de la bossa. El va reconèixer de seguida: vermell viu. Standa: el soci de la seva mare per pujar els fills. Era una botiga principalment d’alimentació i begudes, tot i que els nois gairebé sempre bevien aigua de l’aixeta. Però també venien roba: els primers texans d’en Brunetti van ser de Standa, igual que les primeres vambes. Encara recordava l’agradable sensació dels peus nus lliscant en la suavitat de les vambes de lona i caminar sobre les soles de goma.

Va tancar els ulls i va recordar no només una dècada de roba interior de cotó blanc, sinó també el seu primer jersei de caixmir, que li va regalar la mare quan es va graduar del liceo amb les millors notes i va entrar a la Facultat de Dret de la universitat.

El jersei era de color gris, del mateix to que els cabells de la mare en aquella època, i tenia el coll rodó. Era gruixut però suau i flonjo, i per al jove Brunetti va representar un pas endavant, tot i que no tenia ni idea cap a quina direcció. Encara el conservava, després de tants anys, i se’l posava quan anaven d’excursió o de vacances. A vegades també el duia per estar per casa pel simple plaer d’obrir la capsa i veure’l i notar el tacte del caixmir.

En aquella bossa no hi havia cap jersei de caixmir, només una carpeta amb papers a dins, la portada gastada i descolorida en un to blau clar pel temps i la llum. La va treure i la va col·locar a sobre la taula, va deixar la bossa a terra i va seure. Davant seu tenia un plec de papers del gruix d’una guia telefònica: es va preguntar quantes persones devien fer servir encara aquest sistema de mesura. El plec semblava dividit en tres parts separades per unes gomes que lligaven els papers, però eren tan velles que s’havien trencat i la divisió només es trobava buscant l’extrem arrugat de la goma i fent lliscar un dit entremig dels papers per seguir-la fins a l’altra banda. D’aquesta manera, va separar el plec en tres seccions.

La primera i més gruixuda tractava de l’atac amb bomba a l’estació de tren de Bolonya, amb articles de diaris i revistes publicats des del primer dia i durant tot un mes abans d’interrompre’s abruptament.

La següent era un seguiment del llegendari segrest del general nord-americà Dozier a Verona. De nou, les notícies provenien de diferents diaris i estaven en estricte ordre cronològic. Al cap d’un mes, s’acabaven de cop.

L’última secció cobria la desaparició del professore Loreti i contenia articles tant d’Il Gazzettino com dels principals diaris nacionals.

Recordava alguna cosa d’aquest últim cas: el professore havia fet classe, que aquell dia havia tractat sobre la misteriosa mort del mariscal de l’aire i heroi Italo Balbo i les seves repercussions polítiques. Després havia menjat un sandvitx amb un company, que no recordava res estrany en l’actitud ni en els comentaris d’en Loreti, i llavors va dir —segons el seu company— que se n’anava a casa a treballar en un article que estava escrivint.

El quiosquer a qui comprava la premsa va donar a en Loreti els seus exemplars d’Il Gazzettino i Il Corriere en algun moment després de dinar, però no havien parlat. En Loreti havia tornat al seu apartament a Castello i semblava que havia llegit i pres notes d’un document ministerial recent sobre dret laboral.

El seu veí de sota l’havia trobat per les escales poc després de sopar, cap a les nou, i en Loreti li havia dit que havia quedat amb una gent per anar a prendre una copa. I va desaparèixer.

L’endemà a la tarda, quan no es va presentar a classe, la universitat va intentar localitzar-lo, però no va ser fins l’endemà que des de l’administració de la universitat van trucar a la seva germana per demanar-li si tenia idea d’on podia ser el professore. Res.

Després d’això, els fets es van desenvolupar tal com solien fer-ho durant els pitjors anys del terrorisme, els anys de plom: els Carabinieri entraven a la casa de la persona desapareguda per buscar-la; si no la trobaven, n’informaven la Squadra Mobile, però tot i així duien a terme un escorcoll forense de la casa. Depenent dels resultats, es contactava amb altres organismes de l’estat o no. En absència de senyals de violència o d’una demanda de rescat, la desaparició es reduïa a la cerca d’una persona desapareguda i es traspassava a la policia local, que duia el cas mentre no sorgís cap demanda de diners.

Atesa la posició d’en Loreti a la societat, la premsa havia seguit el cas amb avidesa. Però els periodistes van quedar decebuts perquè la policia no va trobar cap senyal del que els anglesos anomenen «joc brut», de manera que la investigació es va reduir a un cas de persona desapareguda, i llavors els articles es van començar a escurçar i les pàgines on es publicaven eren cada vegada més enrere en els diaris. Al cap d’un parell de mesos, els articles es van perdre en la foscor, igual que la persona desapareguda. En Brunetti, que sovint veia les coses d’una manera literària, va pensar en això com en un símil transposat. Durant els primers dies, el cas d’en Loreti es va comparar amb algun crim del passat. Al cap d’un any, un altre crim es va comparar amb la desaparició d’en Loreti. En Brunetti va pensar que, al llarg dels anys i les generacions, el cas havia quedat relegat a un passat llunyà, havia passat de ser sonat a un fet insignificant.

Va començar a llegir els papers dels últims mesos i va trobar —curiosament fora de lloc— un article dels primers dies de la desaparició d’en Loreti en què s’afirmava que la policia era optimista i estava convençuda que al final trobarien el professore desaparegut. No s’oferia cap prova per refermar aquesta creença, i en realitat la promesa no es va complir mai.

Un tros més avall de l’últim paràgraf, algú hi havia dibuixat una creu. No hi havia res escrit. En Brunetti va passar pàgina, però només quedava un últim full en blanc.

La Paola el va trobar a la cuina quan va arribar a casa al cap de vint minuts. Tornava d’impartir una de les tres classes que feia a la setmana, per a delit i escàndol de tota la família. Però feia tant de temps que era així que ja no trobaven divertit fer-li bromes d’aquest tema.

Va entrar a la cuina, va deixar unes quantes bosses a sobre el taulell i es va acostar a en Brunetti per posar-li les mans a les espatlles i sacsejar-lo una mica.

—Què hi fas aquí? Ja saps que pots anar a llegir al meu estudi, hi ha molta més llum que aquí.

En Brunetti es va arronsar, no volia dir-li que tenia l’escriptori ple de papers. A més, tampoc hauria tingut temps, perquè la Paola ja havia vist la bossa.

—Oddio, Standa —va exclamar, mentre l’agafava per les nanses—. No n’havia vist cap… des de feia vint anys almenys. —La va col·locar a sobre la taula i va retrocedir una mica per observar-la—. És increïble.

Somrient i complagut per la reacció de la Paola amb la bossa, ell va dir:

—El que és increïble és que estiguis tan emocionada.

—És que m’encantava, l’Standa. Tenien de tot. De tot. —Va desplaçar la bossa fins al mig de la taula i la va acostar una mica al costat esquerre d’en Brunetti, vigilant que quedés ben visible el logo vermell, després es va apartar i va fer una foto d’en Brunetti amb la bossa—. Això no s’ho creurà ningú.

La Paola va deixar el telèfon a sobre la taula i va anar cap al taulell per començar a endreçar coses. D’esquena a en Brunetti, va preguntar:

—D’on l’has tret?

—La bossa?

—Sí.

—Algú l’ha fet servir per dur-hi papers.

—Papers per a tu?

Ell va assentir, i quan va veure que la Paola no contestava es va adonar que no el mirava a ell sinó que estava de cara als armaris.

—Sí, per a mi —va dir.

—Què ho fa?

—És sobre l’home de Sri Lanka.

Ella es va girar i va preguntar:

—El que van assassinar?

—Sí.

—La bossa era seva?

—No. Una persona hi guardava uns papers.

—Doncs per què dius que són sobre el singalès?

Ja hi tornava a ser, però ara amb una persona diferent. Per què?, es va preguntar en Brunetti. Com era que aquells papers havien acabat tenint una relació amb l’assassinat de l’Inesh?

I com era que el pare d’en Nesi s’havia interessat tant pels segrestos? En Brunetti era al·lèrgic a aquell mot; li regirava les entranyes com cap altra paraula, cap altra realitat, situada dècades enrere, a Sardenya, al principi de la seva carrera.

Va notar els braços de la Paola al seu voltant i s’hi va repenjar. Ella va dir:

—No parlis, Guido. Soc aquí i ja està. Fos el que fos que estaves recordant, ara s’ha acabat. Estàs fora de perill, tots estem fora de perill. —I després va abandonar les paraules i va començar a cantussejar suaument. En Brunetti es va quedar assegut i rígid, amb ganes de dir que ningú estava fora de perill, però era incapaç de parlar.

Més tard, calmat pel dinar i els nens, les burles i les bromes, la facilitat de comunicació i la preocupació no invasiva de la Paola, en Brunetti va anar a l’estudi, on l’escriptori continuava estant ple de papers. Potser la Paola anava treballant a estones de tant en tant, va pensar. Si no, com podria haver sortit publicat un article seu en una revista titulada The Henry James Review?

Havia deixat el Pausànies al sofà i el va obrir on tenia el punt marcat, a la descripció del Partenó. Mentre llegia, en Brunetti es va meravellar per la manera com Pausànies havia unit tan despreocupadament la realitat —gran part de la qual encara es pot veure dos mil anys després— amb el mite. Per a Pausànies el mar era visible des de l’Acròpolis, i a les seves aigües hi havia navegat Teseu, com si no existís cap diferència entre la realitat del marbre blanc dels temples i les veles negres imaginades del vaixell de Teseu. En Brunetti va tancar un moment els ulls per visualitzar com devia ser aquella embarcació i es va despertar amb la veu de la Paola preguntant, com si res, si tenia intenció de tornar a treballar a la tarda.

Tenia intenció d’anar a la Questura, i va aprofitar l’estona del trajecte caminant per pensar en què volia saber. El record de la seva experiència a Sardenya l’havia pertorbat més del que es pensava, però també li havia remogut alguna cosa al cervell, i com més ho considerava més interessant ho trobava.

No va perdre el temps i quan va arribar al despatx va entrar directament a la web oficial del Ministeri de l’Interior, sorprès de poder accedir als arxius del govern sense subterfugis o sense invocar els poders de la signorina Elettra. Però tot i que va dedicar una bona estona a buscar informació sobre el pla del Ministeri per investigar segrestos, va trobar poca cosa. L’únic interessant era l’avís d’una mostra de fotografies de persones que havien estat segrestades, que s’havia exposat cinc anys enrere a Reggio de Calàbria.

Va tornar a revisar la web i hi va veure una llista de delictes, però enlloc no s’esmentava cap sequestro di persona. Va pensar de baixar per demanar ajuda a la signorina Elettra, però es va dir que havia de persistir i es va quedar al seu escriptori. Al cap d’un quart d’hora, més o menys, va trobar un document publicat per una revista de la qual no va reconèixer el nom.

A partir d’aquell document es va assabentar que entre el 1980 i el 1984 178 persones havien estat segrestades a Itàlia. El Vèneto era una de les regions més afectades. No va aconseguir informació sobre quantes d’aquestes persones havien estat alliberades o retornades després d’haver pagat un rescat. Tampoc va trobar cap referència a la llei que bloqueja immediatament els béns dels familiars de la persona segrestada, per impossibilitar-los de pagar un rescat.

Es va aixecar i es va acostar a la finestra per contemplar la bonica façana de l’església de San Lorenzo, sempre allà, disposada a rebre una mirada d’admiració d’en Brunetti. Havia llegit sobre les vides indecents de les monges benedictines que vivien enclaustrades al monestir adjacent en segles anteriors, i l’habilitat amb què s’havien esquitllat al gran món. Que tinguin sort, va pensar, mirant cap al cel de sobre l’església.

Va pensar en la pregunta d’en Nesi, ingènua però astuta i repetida per la Paola: quina era la connexió entre l’àlbum de retalls i la mort de l’Inesh? Per què el col·leccionista d’aquells documents s’havia interessat per la desaparició del professore Loreti? I va ser en Nesi qui els va col·leccionar?

Tot just era mitja tarda, o sigui que tenia temps de sobres per tornar a parlar amb en Bocchese. Va trobar el tècnic encara treballant, si bé la feina que feia amb una miniatura d’un déu o semideu de bronze amb una llança ni remotament estava relacionada amb assumptes policials. Semblava que mirés de passar la petita llança a través del cilindre que formava la mà tancada del déu, subjectant-la amb unes pinces amb l’extrem de goma i girant-la amb suavitat endavant i endarrere per intentar moure l’eix on semblava que s’havia encallat. En Bocchese tenia la mà esquerra repenjada a la taula i agafava la part inferior de la llança, que, segons en Brunetti, devia fer uns cinc o sis centímetres de llarg.

El commissario es va aturar a un metre de distància, no volia molestar-lo fent soroll, per poc que fos, i va continuar observant. Al cap d’un minut, en Bocchese va dir:

—Guido, hi ha una ampolleta d’oli a l’últim calaix de la dreta i bastonets de cotó. Et fa res mullar-ne un i passar-lo per la llança?

En Brunetti va seguir les instruccions i va untar la llança amb cura mentre en Bocchese l’aguantava davant seu.

—Perfecte —va dir en Bocchese. En Brunetti va retrocedir, sense apartar la vista de la llança i les pinces. Endavant i endarrere, endavant i endarrere, va continuar en Bocchese, amunt i avall, amunt i avall, fins que de sobte la part inferior de la llança va lliscar per la mà del déu fins que va tocar el terra de metall als peus de la figureta.

En Bocchese va col·locar el déu, ara en posició vertical sobre la seva base, al mig de la taula.

—És maco, oi? —va preguntar, observant la figureta.

—Sí. —En Brunetti va recordar la reticència d’en Bocchese per revelar les fonts de la seva col·lecció, o sigui que només va dir—: Deus estar ben satisfet de tenir-lo.

El tècnic va somriure.

—Sí, molt. He trigat un any a persuadir el propietari.

Això era més informació de la que mai li havia ofert a en Brunetti, que va somriure assentint i va dir:

—He vingut a demanar-te un favor.

—Sobre la feina? —va preguntar en Bocchese, acostant una mica la mà dreta a la petita figura.

—Sí, sobre aquell fragment d’os que vau trobar a la butxaca de l’home mort al canal.

—Digues —va fer en Bocchese, relaxant la mà.

—L’heu identificat?

—En Rizzardi l’ha examinat. Potser ha identificat alguna cosa. Jo tenia feina —va dir, alçant lleument l’estatueta.

—Pots comprovar-ho? —va preguntar en Brunetti.

Aquesta petició, sens dubte, va crear un problema al tècnic. Era evident que no es podia endur la figureta per anar a consultar els arxius, però tampoc semblava tranquil amb la idea de deixar-la amb en Brunetti. Va agafar el telèfon i va marcar un únic número, i tot seguit va demanar a la veu que va respondre que hi anés un moment.

Un dels seus ajudants va aparèixer pocs segons després que en Bocchese pengés, i en Brunetti es va preguntar per què el tècnic en cap no li feia només un crit, en comptes de trucar-li.

En Bocchese va explicar a l’ajudant què havia de buscar i on trobar-ho, i després es va començar a eixugar les mans amb un drap de cotó.

L’ajudant va tornar al cap de poc amb una capseta a les mans, semblant a les que donen a les joieries quan compres un anell.

—Dona-la al commissario —va dir en Bocchese, que encara s’eixugava les mans.

En Brunetti va donar les gràcies a l’ajudant, que va assentir, li va passar la capseta i se’n va anar. Quan la va obrir, va veure intacte el trosset d’os cilíndric d’uns dos centímetres de llarg i tan arrodonit com un macarró, tot i que a en Brunetti la idea de comparar-lo amb la pasta no li agradava gens.

El commissario va moure el fragment cap a un costat de la capsa, després cap a l’altre, buscant alguna identificació que en Rizzardi n’hagués fet.

Quan en Bocchese va veure què feia, va tornar a agafar el telèfon i va marcar de nou un únic número. Quan a l’altra banda van contestar, va preguntar:

—Què ha dit en Rizzardi?

Va escoltar uns instants, va donar les gràcies i va penjar.

—És un trosset d’un dit humà. El doctor n’ha agafat una mostra i l’ha enviat al laboratori de Pàdua per verificar-ne la identificació.

—Quan arribaran els resultats?

En Bocchese va alçar les mans, com si es defensés d’un lladre, i va contestar:

—Quan arribin.

Va abaixar les mans i es va quedar mirant en Brunetti.

—Em donaràs la tabarra amb això, oi?

—Sí.

—Si em promets que no hi insistiràs, jo els fotré la tabarra a ells i et trucaré de seguida que sàpiga alguna cosa.

—Entesos —va convenir en Brunetti, i es va girar per marxar—. Digue’ls que és molt urgent.

—Ja m’han dit que estan cansats de sentir-me dir això.

En Brunetti el va ignorar i va preguntar:

—Home o dona?

En Bocchese va tornar a marcar un número. Va contestar la mateixa veu i, quan va parlar, ho va fer prou fort perquè en Brunetti ho sentís.

—Home.

Va donar les gràcies a en Bocchese, va elogiar altra vegada la figureta i se’n va anar.





Capítol 26


Quan va sortir a la calle el dilluns al matí, en Brunetti es va penedir de no haver agafat la bufanda de llana. La tardor havia decidit marxar i aparentment havia deixat pas a l’hivern. No es va ni plantejar la possibilitat de tornar a casa per agafar-la; es va cordar l’abric fins a dalt de tot i es va dirigir cap a la parada de San Tomà. Quan va trencar a la calle que duia del campo a l’imbarcadero, va sentir el so d’un vaporetto fent marxa enrere i va apressar el pas. A mig camí, es va creuar amb gent que venia de la barca i es va preguntar quina era la que s’havia aturat a la parada: anava cap a la dreta o cap a l’esquerra? Si s’afanyava, potser encara tindria temps d’agafar el vaporetto, però només li interessava si era el que es dirigia al Lido.

Va fer un parell de passos al trot, però el so metàl·lic de la barana que impedia l’entrada a la barca, fos la que fos, li va deixar clar que era inútil córrer. Per tant, va alentir el pas per poder sentir-hi millor, i li va semblar que el vaporetto s’allunyava cap a l’esquerra, en direcció oposada a la Questura. Quan va arribar a l’imbarcadero va confirmar que era així: la barca que ell esperava era visible a la banda esquerra, acostant-se des de San Silvestro.

Va treure la targeta iMob i la va passar pel sensor. Les petites barres de metall es van obrir i va entrar a la plataforma per esperar la barca. Anys enrere, s’havia inventat un sistema per intentar controlar la impaciència amb els vaporetti i el seu progrés parsimoniós amunt i avall del Gran Canal. Què es devia sentir, es preguntava quan estava més nerviós pensant en el temps que passava avançant al ritme lent del vaporetto, sent un turista i veient tot allò no només per primera vegada, sinó tan sols per un euro amb quaranta? Sorprenentment, aquesta idea sempre aconseguia calmar-lo i la impaciència s’esfumava de cop. Van passar per davant del Palazzo Ducale i el Cà d’Oro, després per sota el Rialto i l’Accademia. I ell es volia perdre tot això? Volia que el viatge s’acabés més ràpid? Volia que els actors de l’escenari, o els cantants, es moguessin, parlessin o cantessin més ràpid, per posar fi a tota aquella bellesa com més aviat millor? «És de bojos», es va dir a si mateix, sobresaltant l’home que estava dret al seu costat.

Per sort, acabaven d’arribar a la parada de la Riva degli Schiavoni: en Brunetti es va afanyar a anar cap a l’altra banda per poder ser el primer de baixar, un cop a la vorera va trencar a la dreta i va apressar el pas per allunyar-se ràpid d’aquella situació vergonyosa. Després de passar el primer pont, es va permetre alentir la marxa i gaudir una mica de la caminada. Era una de les voreres més amples de la ciutat, que anava des de San Marco fins a la parada de l’Arsenal, on s’estrenyia per deixar més espai a I Giardini. Les vistes a la dreta eren àmplies, només amb petites illes i alguna barca ocasional que interrompia el paisatge que s’estenia fins al Lido i més enllà.

Quan va entrar a la Questura, es va sorprendre de trobar en Vianello dret al costat de la porta, com si esperés algú. La sobrietat de la seva expressió quan va veure en Brunetti va reforçar la idea.

Sense cap preàmbul, l’ispettore va dir:

—T’he d’ensenyar una cosa.

En Brunetti va assentir. En Vianello es va girar i es va dirigir cap a la sala de la brigada, caminant molt ràpid.

A l’interior, en Brunetti només hi va veure dos agents, tots dos enfeinats a l’ordinador. Un d’ells quan va reconèixer el commissario va fer un petit gest, i en Brunetti li va respondre amb un assentiment. L’altre no va alçar el cap.

En Brunetti va alentir el pas i va contemplar tota la sala, però no va veure res que semblés fora de lloc. En Vianello es va girar i el va agafar pel braç estirant-lo en direcció a la porta del vestidor, on els agents es podien canviar abans o després de la feina, si volien.

Va obrir la porta i va entrar a dins. En Brunetti el va seguir. Impacient, finalment va preguntar:

—Què passa?

—Aquest matí he vingut a buscar un parell de sabates que ahir em vaig descuidar de portar al sabater. Les tenia al meu armariet, però me’n vaig oblidar i s’hi han quedat tota la nit.

Això no va enlloc, va pensar en Brunetti.

—I he trobat això —va dir en Vianello, mentre es treia una cosa vermella de la butxaca. Al principi en Brunetti es va pensar que era un mocador de seda que algú havia fet servir per aturar-se una hemorràgia nasal, però quan en Vianello va obrir la mà va veure que es tractava d’unes calcetes de dona molt petites i molt vermelles.

Se les va quedar mirant i en Vianello va dir:

—Estaven penjades al pany de l’armariet de l’Alvise.

—Les ha vist, ell? —va preguntar en Brunetti a l’instant.

En Vianello va negar amb el cap.

—Hi havia algú aquí?

L’ispettore va tornar a fer que no, però alguna cosa va advertir en Brunetti que no estava fent la pregunta correcta.

—Digues —va dir el commissario.

—Quan venia pel passadís m’he creuat amb el tinent Scarpa. Somrient. No m’ha dit res. Només ha somrigut.

Els dos amics es van quedar mirant. En Vianello va inclinar el cap i va arronsar les espatlles; en Brunetti va serrar els llavis i va assentir. Després, cadascun es va dirigir al seu lloc de treball, tots dos amb el mateix pensament.

En Brunetti s’havia emportat el segon grup de retalls a la feina, però no amb la bossa de Standa: no volia arribar seguit per un reguitzell de persones al darrere compartint animadament els seus records de l’Standa.

Va tornar a llegir els documents, de cap a peus. Durant les setmanes posteriors a la massacre de Bolonya, el nombre de víctimes va anar augmentant a mesura que els ferits greus sucumbien a les ferides i es morien. La xifra es va aturar en vuitanta-cinc, això sense tenir en compte el patiment dels centenars de ferits.

Les revelacions i les troballes referents al motiu de l’atemptat de Bolonya, moltes contradictòries, havien format part de la seva joventut: va créixer amb els noms de Musumeci, Gelli i Picciafuoco girant al voltant d’un núvol d’acusacions, certeses, dubtes, horrors i moltes altres emocions, totes tan intenses com oposades. Aquells homes van anar a la presó, van ser alliberats i tornats a detenir. La certesa absoluta es va esvair d’un dia per l’altre, i el bé i el mal es van embullar d’una manera horrible. Si a en Brunetti li costava pensar en absoluts, es podria atribuir a aquells anys i a la falta d’una certesa clara sobre un esdeveniment que constituïa l’horror més gran de la seva època.

Just la setmana anterior, en Brunetti havia llegit sobre un altre judici i una altra acusació, els mateixos crims de sempre i els mateixos noms de sempre: Bellini, Segatel, Catracchia. No hi havia cap solució per al crim que no fos qüestionada de seguida.

Mentre que l’atemptat de Bolonya continuava a la ment de moltes persones com un cas sense resoldre, el segrest del general nord-americà de l’OTAN gairebé semblava una pel·lícula dels germans Marx. Segrestat al seu apartament de Verona per les Brigades Roges i retingut durant quaranta-dos dies, li permetien jugar al solitari i l’obligaven a escoltar música a tot volum fins que va ser rescatat per les forces especials italianes —amb la suposada ajuda de la màfia— i tots els segrestadors van ser detinguts. Durant les setmanes que el van tenir presoner, els segrestadors no van expressar cap mena d’interès per iniciar negociacions per alliberar el captiu ni tampoc es van molestar a exigir un rescat, simplement es conformaven amb enviar comunicats a les forces americanes i italianes afirmant les seves idees polítiques.

Tenint en compte aquell estrany salt de la tragèdia a la bufonada, en Brunetti es preguntava per què l’expedient sobre el segrest d’en Loreti estava col·locat entremig dels altres dos casos. Quina relació hi havia? Per terrorisme o per segrest? I com coi podia ser que un singalès amb un dit humà a la butxaca de les monedes estigués relacionat amb tot allò?

Va tornar a la finestra i va tornar a contemplar la façana de l’església. Ja els seus primers mestres li havien ensenyat a conèixer i venerar els sants, en especial els màrtirs, per això sabia que San Lorenzo era el patró dels cuiners i dels comediants, tot i que havia oblidat per què. Si la memòria no li fallava, l’havien cremat viu; en Brunetti no ho trobava gens còmic, això.

Va estar una estona observant l’església i el cel del darrere. Després, va decidir que era hora de discutir el cas en profunditat amb els companys, va trucar a en Vianello i a la Griffoni. El primer va dir que era a la sala de la brigada i que pujaria al cap d’una hora. La Griffoni estava tornant de Mestre, on havia passat tot el matí al camp de tir subterrani de la Questura per provar la nova pistola que li havien entregat.

—Hi ha un embús a la carretera, no tinc ni idea de quan arribaré —va dir.

Pel to de veu, en Brunetti va saber que era millor no fer cap broma, i simplement va contestar que s’esperarien fins que arribés.





Capítol 27


Mentrestant, a la taula d’en Brunetti havia arribat un expedient que descrivia el reguitzell de compres que havia fet el dia anterior una jove parella que parlava molt bé l’italià, però amb accent francès. Havien anat de botigues per tota la ciutat per comprar rellotges amb els quals demostraven un coneixement propi de col·leccionistes, i havien utilitzat una sèrie de targetes de crèdit falses per a les quals tenien els passaports corresponents. Havien recorregut el Fondaco dei Tedeschi, s’havien aturat en dues botigues per comprar-hi quatre rellotges, dos IWC i dos Rolex. Després, per postres, havien passejat de bracet per la Piazza San Marco i havien escollit, com a regal d’aniversari del marit a la seva esposa, un Patek Philippe Calatrava, parlant el mateix italià excel·lent, però aquesta vegada amb accent anglès i acompanyant-ho amb una altra targeta de crèdit i un passaport britànic.

Quan va acabar de llegir l’informe, en Brunetti va remenar el cap unes quantes vegades, però no va riure. Anys enrere, quan encara mantenia el record dels seus prejudicis de joventut —i desconeixia del tot les coses que creia que havia de menysprear—, ho hauria fet, potser fins i tot alçant un puny enlaire com a senyal de solidaritat amb els lladres per haver aconseguit enredar els rics. Sens dubte hauria justificat el seu comportament pel dret de les classes treballadores a apoderar-se d’algunes joguines dels més adinerats, mirant de fer servir la paraula explotació en algun lloc de la frase.

Aquestes idees no les havia comentat mai als pares, i si havia de dir la veritat, malgrat que tenia les opinions pròpies de l’edat, mai no havia acabat de convence’s que fossin certes. Els robatoris li desagradaven tant abans com ara. Pel que fa a l’engany, en canvi, en Brunetti tenia una opinió molt més elàstica. Era dolent quan s’utilitzava en contra d’ell, però una arma útil quan era ell qui se’n servia. Per a alguns podria ser una prova de fracàs moral. En Brunetti s’havia convençut a si mateix que es tractava simplement d’una habilitat pragmàtica de supervivència.

La Griffoni i en Vianello van arribar junts una hora més tard. Abans que cap dels dos pogués preguntar res, la Griffoni va deixar el maletí a sobre la taula d’en Brunetti, el va obrir i en va treure una funda de pell marró fosc que, un cop destapada, va deixar a la vista un mànec de metall negre i la promesa d’una pistola: esvelta, lleugera, letal.

—Què és? —va preguntar en Vianello.

La Griffoni va treure el que semblava un fullet d’instruccions del maletí i va llegir:

—Beretta 92X.

—Gràcies —va dir en Brunetti fent un gest amb el cap en direcció a la pistola, com per indicar-li que no calia que els mostrés res més.

En Vianello, que només duia l’arma quan anava amb uniforme, va dir:

—Espero que sigueu molt feliços junts.

La Griffoni va somriure i va tornar a guardar la funda al maletí, el va tancar i el va deixar a terra.

Un cop van estar tots asseguts, en Brunetti els va començar a explicar la informació i les intuïcions que havia anat acumulant durant els últims dies, i que podrien tenir alguna cosa a veure, o no, amb l’assassinat de l’Inesh Kavinda. Durant la mitja hora següent, fins i tot els va llegir fragments dels manifestos que havia trobat a l’àlbum de retalls, incloent-hi el seu preferit: «Les classes que es beneficien de la suor dels treballadors són traïdores i uns voltors, i s’han de destruir. Mitjançant la violència, si cal».

Quan va acabar, va dir que li agradaria parlar de la desaparició del professore Loreti, que havia fet classe a en Rubini, en Nesi i en Molin. Els va demanar si tenien alguna cosa per afegir.

La Griffoni els va sorprendre a tots dos dient:

—No sé si serveix de res, però el tiet d’en Loreti va tenir dos fills. —En veure les seves expressions, es va explicar—. He estat encallada en un embús de trànsit durant mitja hora, o sigui que després de llegir el que ens ha enviat la signorina Elettra he fet una ullada a l’hemeroteca dels diaris per veure si s’esmentava algun parent seu. Hi havia una petita notícia a Il Gazzettino sobre una cerimònia commemorativa celebrada per la família un any després de la desaparició. —Va fer una petita pausa i després va afegir—: N’he localitzat un, és un metge jubilat. Viu a Milà i m’ha dit que faria tot el que pogués per ajudar-nos.

En Vianello va posar els palmells plans a sobre la taula i se’ls va quedar mirant; després va dir, com si s’adrecés als dits:

—Povero Cristo. No tenia ni quaranta anys. —Ho va considerar uns instants i va afegir—: Espero que fugís amb una estudiant o amb la dona del seu millor amic.

Va remenar el cap com volent desfer-se d’aquests pensaments i es va girar cap a la Griffoni per dir:

—No sé si això té alguna cosa a veure amb el cas, però crec que seria prudent recordar com estàvem tots d’alterats en aquell temps. —Va fer una pausa, però els altres dos no van fer cap comentari—. Pensa en tot allò en què havíem deixat de creure: l’esquerra, la dreta, l’Església. —Després, com si estigués revelant la prova final—: Aviam, a qui se li acudiria posar una bomba en una estació de tren a mig matí del primer dissabte d’agost, si no és un sonat?

Amb la veu encara tensa, en Vianello va continuar.

—Allà no hi havia generals, ni polítics, ni cardenals ni banquers, només gent treballadora que volia portar els fills de vacances. —En Brunetti va sospitar que en Vianello els havia abandonat en aquell despatx mentre els seus records el duien de nou a l’atemptat de Bolonya.

En Vianello va bellugar el cap i va tornar a la realitat, però acompanyat d’aquest comentari:

—A mi em va anar just de poder-me fer policia —va dir en el seu to de veu normal—. I crec que va ser per culpa d’aquella època turbulenta.

Després d’un llarg silenci mentre intentaven entendre les seves paraules, la Griffoni finalment va preguntar:

—Què va passar, Lorenzo?

—Vaig estar a punt de ser fitxat —va respondre l’ispettore passant-se la mà per la barbeta, com si estigués comprovant si aquell dia s’havia afaitat.

—Vols dir fitxat amb antecedents penals? —va preguntar la Griffoni, ara molt encuriosida.

—Sí.

—Per què?

—Perquè vaig atacar un home l’endemà de l’atemptat. Li vaig trencar les ulleres.

—Què? —va xiuxiuejar ella.

—Estava dret al taulell del Rosa Salva, el de Rialto, amb el diari a les mans i llegint en veu alta —va explicar en Vianello, parlant a poc a poc mentre ho rememorava—, i quan va acabar de llegir el primer paràgraf, va proclamar que haurien d’agafar i penjar la gent d’esquerres que feia coses com aquella.

En Brunetti recordava haver sentit comentaris semblants aleshores, i després també.

—Què vas fer?

En Vianello va estar molta estona en silenci, i llavors va començar a relatar el que semblava una irrellevància.

—Era allà amb uns amics. Solíem discutir sobre política, i m’agradava saber la seva opinió.

Dit això, va tornar a quedar en silenci i després va continuar.

—Jo estava dret al costat de l’home, vaig engrapar el diari i li vaig etzibar una plantofada a la cara. Les ulleres li van caure a terra i un dels vidres es va trencar. —Va fer una pausa i va afegir un comentari al marge—: La gent encara duia lents de vidre llavors.

En Brunetti va esperar que la Griffoni hi intervingués, ja que era ella qui havia iniciat la conversa. Però es va quedar en silenci, mirant fixament l’ispettore.

Al final, en Vianello va dir:

—Ho sabíem tot sobre política, els meus amics i jo. Fins i tot als divuit anys, ho enteníem tot. —Va callar i els va mirar a tots dos.

Quan li va semblar que havia acabat, la Griffoni va preguntar:

—Què va passar?

—Jo havia fet els divuit uns quants mesos enrere, malgrat que no ho semblava, o sigui que ja no era menor. L’home va començar a cridar, i jo m’hi vaig tornar. Van avisar la policia, em van portar aquí i van trucar als meus pares; volien acusar-me d’agressió. Després em van enviar a casa i em van dir que tornés l’endemà amb els pares. —Va alçar el cap i, amb un somriure infantil, va afegir—: Ningú es va molestar a demanar-me quants anys tenia.

Tots dos van assentir.

—I vas tornar? —va preguntar en Brunetti.

—Sí. Llavors, l’agent a qui havien assignat el cas ja havia parlat amb la víctima i li havia demanat si acceptaria una disculpa. I un vidre nou per a les ulleres. —En Vianello va mirar un moment cap a la paret i de nou als seus companys—. El que llavors era commissario, en Lucchin, va dir que havia d’anar a disculpar-me amb l’home amb els pares. I va avisar els meus pares que s’asseguressin que el vidre el pagava jo mateix. Si feia això, no presentarien càrrecs contra mi.

En Brunetti recordava el nom del commissario, la història no el va sorprendre.

—Ho vas fer? —va preguntar.

En Vianello va assentir i va mirar a terra.

—Quan el vaig veure sense el diari al davant, em vaig adonar que era un home gran. Devia tenir uns setanta anys. —Va assentir unes quantes vegades i va continuar—. I em vaig adonar que tant era si jo tenia raó o no. Estava avergonyit de mi mateix. I espantat. —L’ispettore va encreuar els braços i va negar amb el cap unes quantes vegades—. I no només per això, per haver comès un delicte; estava avergonyit per haver agredit un home gran. Agressió, danys a la propietat personal. —Va tornar a remenar el cap—. No us podeu ni imaginar com m’espantava la idea de tenir antecedents penals per agressió. —Els va mirar a tots dos i va afegir—: Tenia tanta por que em vaig pensar que em posaria a plorar.

Cap dels dos va gosar demanar-li si ho va fer.

—Quan em vaig disculpar, li vaig dir que em sabia greu de debò i que m’avergonyia del que havia fet. —En Vianello els va mirar, gairebé com si els demanés també el seu perdó—. No parava de pensar que quan li vaig pegar hauria pogut caure a terra, fer-se mal, picar de cap. I ho hauria fet jo. A un home que podria ser el meu avi. —Després, amb veu ronca, va dir—: I tot plegat per impressionar els amics i demostrar-los que em prenia la política molt seriosament. —Va quedar en silenci una estona; els altres no gosaven dir res—. I m’hauria arruïnat la vida.

Quan en Vianello va callar, el silenci els va embolcallar a tots tres. I com més s’allargava, més difícil era trencar-lo. Al final, en Vianello es va aixecar, va col·locar la cadira al seu lloc al costat de la porta i va marxar. La Griffoni també es va aixecar, va deixar la cadira davant la taula d’en Brunetti i va tornar al seu despatx.

En Brunetti va estar una estona allà quiet, conscient que acabava de sentir una cosa important, i necessitava estar en silenci per assumir-ho. En Vianello era el millor dels uniformats. No perquè fos l’ajudant i amic d’en Brunetti, sinó perquè era el més ferm de tots, àgil, fiable i incapaç de mentir a les persones amb qui treballava.

Què li hauria passat, es va preguntar en Brunetti, si aquell home hagués acabat ferit, o potser fins i tot mort? Com es recupera una vida després d’una mort? Què passa amb la teva vida si de manera irreflexiva arrabasses la d’algú altre?

Alguna vegada havia interrogat persones que mataven per guanyar-se la vida, sicaris que assassinaven desconeguts a canvi d’un sou. Eren totalment diferents d’un assassí accidental, d’un assassí impulsiu, tal com ho hauria pogut ser en Vianello. La mort es podia veure a la cara dels sicaris, als seus ulls, gairebé se’ls podia ensumar a la roba. En Brunetti no ho havia dit mai en veu alta, però havia vist maldat a la seva mirada, una desconnexió de la humanitat normal, i mai cap indici de penediment o remordiment. Els assassins accidentals, si se’n podia dir així, almenys eren capaços de penedir-se, a vegades fins i tot de sentir vergonya. Però no pas els professionals.

Encara que semblés estrany, tots ells havien esperat que en Brunetti els trobés especials, que els respectés, potser, pel seu coratge, les seves habilitats, la seva intel·ligència, quan en realitat ell amb prou feines podia suportar haver d’estar a la mateixa habitació que aquells assassins, i no havia permès mai que un interrogatori es dugués a terme al seu despatx.

Els pensaments se li van desviar cap als tres estudiants universitaris que vivien a Venècia mentre les explosives dècades de protestes polítiques ja s’acabaven. En Brunetti havia arribat a creure que l’apatia i la passió eren punts en una mateixa línia i sorprenentment més a prop l’un de l’altre del que la gent suposava. Com ho havia dit en Vianello? «Per impressionar els amics i demostrar-los que em prenia la política molt seriosament». No havien sentit tots aquella mateixa pressió i havien cedit a la necessitat d’ajustar-se a unes normes acabades d’inventar?

En Brunetti s’havia salvat de nou gràcies a la saviesa de la seva mare. Una vegada, mentre intentava revelar-li una nova veritat, quan va comentar que l’hi havia explicat en Beppe Tosatto, la mare li va preguntar: «Sempre deies que era un idiota, i ara resulta que t’ha d’explicar les coses?». I així en Guido Brunetti, ja de ben jove, s’havia desempallegat de nou de la febre de l’entusiasme polític i havia recuperat l’estat saludable de desconfiar de tothom.

Però és possible que altres joves no tinguessin ningú amb el seny de la seva mare, i, per tant, només poguessin confiar en el seu o en el d’altres joves de divuit anys amb qui passaven el temps. La gent jove desitjava canviar el món, sense tenir en compte el cost per a ells mateixos o per als altres. La gent gran desitjava que el món no canviés perquè no els costés res.

Contemplar les portes tancades de l’armari no li aportava cap il·luminació, de manera que va anar fins a la finestra amb l’esperança que observar el paisatge li seria més útil. Hi havia dos homes grans asseguts al banc del davant de la residència d’avis del campo. Tots dos duien uns abrics potser massa gruixuts pel dia que feia. Un havia repenjat el bastó al banc, i seien com estàtues, mirant el sol. Semblava que parlessin, perquè de tant en tant un o l’altre alçava la mà en un gest lent i després el company feia un lleu assentiment de cap.

En Rubini i en Molin acabarien així?, es va preguntar. O potser ell i en Vianello? Velles històries, velles aventures, vells desitjos. Tanmateix, ara per ara tots quatre tenien una esposa, i com que normalment els homes es morien abans, era poc probable que acabessin en aquell banc.

—Oddio —va exclamar en veu alta, sorprès de trobar-se pensant en aquelles coses. S’havien distret amb la història d’en Vianello quan haurien d’haver estat examinant el cas d’en Loreti i les seves implicacions. Va pensar de nou en el fragment d’os que l’Inesh duia a la butxaca i s’hi va entretenir uns instants.

Al final, va trucar a la Griffoni per demanar-li que es cuidés d’obtenir una mostra d’ADN del tiet del professore Loreti o d’algun dels seus fills, i va suggerir que li demanés al cosí si pel fet d’haver sigut metge podria fer-se la prova més ràpid, potser a Milà mateix.

Tot seguit, va tornar a contemplar el cel. Des del principi de la seva carrera havia après a resistir la temptació d’optar per una solució quan encara no s’havien recollit totes les proves. Va agafar un full de paper i hi va dibuixar cinc petits cercles, i a dins de quatre hi va escriure els noms de cadascun dels implicats: Molin, Rubini, Nesi, Loreti. En el cinquè, hi va escriure Inesh. Ho va pensar una estona i llavors va esborrar el nom d’en Nesi del cercle i el va escriure a sobre d’una fletxa que pujava fins a la meitat del paper. L’únic que l’Inesh coneixia era en Molin, i l’únic que els coneixia a tots era en Molin.

Durant anys, en Brunetti havia intentat controlar la impaciència per acabar les coses i no reaccionar de forma impulsiva en determinades situacions. La resposta sovint era la repetició i la divagació, i va decidir aplicar aquesta tècnica. Va obrir el segon calaix de l’escriptori i en va treure un joc de claus. El va tancar, es va ficar les claus a la butxaca i va agafar l’abric de l’armari, encara penedint-se de no haver-se endut la bufanda. Va sortir del despatx i es va dirigir de nou cap a Cannaregio, concretament a la calle adjacent del Palazzo dei Leoni.





Capítol 28


La monja menuda va obrir la porta del mur i el va reconèixer de seguida. Avui portava l’abric descordat, potser per poder-se moure més bé treballant al jardí.

—Ah, senyor policia, benvingut. —Després, confosa, va preguntar—: Vol passar?

Ell va somriure, encara dret a un metre prudencial de la porta, i va dir:

—Si em permet, sorella.

—No sol venir mai, la policia —va començar, i després d’una pausa va dir—: No sé com es diu, signore, però crec que em sentiria més còmoda si pogués adreçar-me a vostè amb un nom.

—Guido Brunetti —va contestar—. Soc venecià.

A la dona se li va escapar una rialleta.

—Oh, això ja ho sabia, signor Brunetti.

—I vostè em pot dir el seu?

—Suor Benedetta —va respondre. Després, sorpresa, va afegir amb una lleu inhalació d’aire—: Ai, però no es quedi aquí a la porta. Passi, sisplau.

—Sí, voldria parlar amb vostè. —Va consultar el rellotge i va dir—: Espero no interrompre-li l’hora de la pregària.

—No, estava feinejant al jardí —va contestar, i va fer un gest exagerat per mirar cap a un costat, després cap a l’altre, amb una falsa por plasmada a la cara. Li va fer un gest perquè acotés el cap i llavors va xiuxiuejar—: És que estava donant el dinar a la Sara. Tot just ara ha acabat.

En Brunetti es va redreçar, va tornar a mirar el rellotge i va dir:

—És una bona hora, oi?

—Sí. —Després, amb cautela—: La vol conèixer?

—M’encantaria.

—Li agraden els gossos? —va preguntar la monja, i es va girar per enfilar el caminet curosament arreglat que donava la volta al convent fins al jardí del darrere. Ell va assentir i va dir que sí, que li agradaven molt. Al fons de tot, almenys a cinquanta metres enllà, va veure una figura fosca retallada contra el mur que separava el jardí del canal. Es va girar per preguntar si era la Sara, però quan va tornar a mirar cap al mur la figura ja havia desaparegut.

—Ja li vaig dir que és molt llesta —va dir suor Benedetta. Va alçar una mà i va afegir—: Esperi’s aquí, signor Brunetti, mentre li vaig a demanar si vol venir a coneixe’l. —Tot seguit, va anar a poc a poc cap al mur del fons. La gossa va sortir de darrere d’un enorme test de ceràmica i va avançar amb un aire adorable cap a la monja. Suor Benedetta es va inclinar i va parlar a l’animal amb veu normal, tot i que des de lluny en Brunetti no podia entendre què li deia.

Suor Benedetta es va aturar, es va donar uns copets al genoll i la gossa s’hi va acostar més. Si no hagués sigut tan espantadissa, s’hauria bellugat sense parar. La monja va cridar el nom de la Sara, es va girar i va assenyalar en Brunetti, i devia preguntar-li a la gossa què li semblava, perquè l’animal el va mirar i va fer una mena de gruny.

—Molt bé, cara, anem a saludar el signor Brunetti. —La monja es va girar i va començar a caminar de nou cap al commissario, marcant el pas de la gossa nerviosa. La Sara era de mida mitjana, amb el pèl llis i de color marró fosc. Una orella li penjava cap avall, i semblava que n’hi faltava un tros. Estava prima i movia les potes amb delicadesa. Es va aturar a un metre d’en Brunetti, va treure la llengua i el va observar.

—Què et sembla, Sara? —va preguntar la monja, com si la seva pròpia opinió depengués del que decidís ella. La gossa va amagar la llengua i va fer tres passos petits cap a en Brunetti. Ell va posar un genoll a terra i li va allargar la mà amb el palmell cap avall—. Bona noia, Sara. Bella e brava. —En Brunetti va suposar que qualsevol amistat de suor Benedetta devia ser maca i afable.

La gossa va fer un altre pas cap a en Brunetti i li va ensumar la mà. Llavors va mirar la monja, que va fer una mena de taral·la.

El soroll devia significar alguna cosa, perquè la Sara va llepar la mà d’en Brunetti unes quantes vegades i després es va acostar a suor Benedetta, com si volgués recordar-li qui era el seu veritable amor.

En Brunetti va veure un banc de tres places a la vora del mur. La monja devia rondar els vuitanta. Havia estat feinejant al jardí, i devia fer estona que havia passat la seva hora de dinar.

—Li fa res si vaig a seure, sorella? —va preguntar—. He caminat tot el matí.

—Ai, hauria d’haver sigut més hospitalària. Vol alguna cosa per beure? Aigua? Suc de poma? —feia cara de culpabilitat.

—No, sorella, només vull seure una estona. —Va anar cap al banc i va seure en una punta. La gossa va seure davant seu. En Brunetti li va esbullar els pèls del cap, i va semblar que li agradava.

Suor Benedetta es va estar un moment dreta amb actitud d’amfitriona, i al final va seure al banc agafant-se amb una mà al reposabraços.

—Ai —se li va escapar involuntàriament.

Un cop asseguda, es va girar cap a en Brunetti i va preguntar:

—Ha vingut per conèixer la Sara, o per alguna altra qüestió?

—M’agradaria parlar sobre els seus veïns.

—Del dottore i la seva esposa? —va preguntar, assenyalant amb la barbeta cap al palazzo.

—Sí.

—És per l’Inesh també? —va preguntar, i en Brunetti es va adonar que la dona tenia els ulls negats.

La Sara es va aixecar de seguida i va mirar al seu voltant, com si l’haguessin sacsejat en sentir el nom del seu amo. Tots dos s’hi van fixar.

—El troba a faltar —va dir suor Benedetta—. D’ençà que se n’ha anat, tot el dia ronda a la vora del mur, buscant-lo. —Va allargar la mà i la Sara es va girar per llepar-l’hi—. Nosaltres també el trobem a faltar.

—Perquè les ajudava?

La monja va fer cara de confusió.

—No. Perquè era un bon home.

En Brunetti es va arriscar i va preguntar:

—A diferència del seu veí?

La seva franquesa òbviament la va sorprendre. Va abaixar la mirada mentre entrellaçava les mans a sobre la falda i va dir:

—No em pertoca jutjar això, signore.

A en Brunetti li va venir un flaix i va preguntar:

—La Sara jutjaria el seu veí com una bona persona?

Va allargar la mà per posar-la sobre el cap de la Sara i la va deixar allà quieta.

—Tampoc puc parlar per la Sara. Però puc parlar d’això —va dir, desplaçant la mà fins a la base de l’orella escapçada de la Sara—. Això va passar a l’altra banda del mur.

—Vol dir que ho va fer el professore Molin?

Les espatlles de la monja eren petites i quedaven amagades sota l’hàbit, l’abric i un xal, però tot i així en Brunetti va veure que les arronsava.

La monja va tornar a acariciar el cap de la gossa i va dir:

—L’Inesh la va deixar amb nosaltres una de les vegades que se’n va anar a Sri Lanka durant un mes. —Abans que ell pogués preguntar, va continuar—: Aleshores teníem una altra mare superiora, i les coses eren… més fàcils per a nosaltres. Per a la Sara també.

—Què va passar?

—La gossa estava neguitosa perquè ell se n’havia anat, i malgrat que l’alimentàvem i li vam fer un jaç al cobert de les eines, no parava de saltar el mur per buscar l’Inesh. —Va alçar la vista i en Brunetti va assentir, animant-la a continuar—. A vegades el sentíem… —va dir, sense especificar a qui es referia— escridassant-la i dient-li el que li faria si li posava les mans a sobre.

En Brunetti va tornar a assentir, i ella devia percebre la seva afabilitat i preocupació perquè va interrompre la història per afegir:

—Teníem por que es queixés amb la mare superiora o fins i tot amb vostès, la policia, i els haguéssim de donar la gossa.

Va agafar una enorme alenada d’aire i la va deixar anar amb un sospir que va ser dolorós de sentir.

—Llavors, un dia, el vam sentir cridar i maleir la gossa. Els arbustos són tan espessos que no veiem res del que passa a l’altra banda, però sentíem la Sara lladrant i després va començar a somicar i udolar, i quan va tornar a saltar el mur tenia aquesta orella escapçada.

—Ho va fer ell? —va preguntar el Brunetti policia.

—No ho sé, signore. No ho vaig veure. —Va acariciar amb més força el cap de la Sara i va afegir—: I ella no ens ho pot dir. —Es va inclinar lleument i va preguntar—: Oi, Sara?

La gossa, delectant-se amb tantes atencions, va retrocedir una mica i es va posar a córrer en cercles per expressar l’alegria fins que va tornar i va jeure als peus de suor Benedetta, amb la boca oberta i els ulls tancats de felicitat.

—Vostè el coneix, sorella? —va preguntar en Brunetti amb veu suau.

—De saludar-lo, sí. Però res més. —Abans que en Brunetti pogués fer una altra pregunta, va dir—: Les altres germanes que fa més temps que són aquí, jo només fa sis anys, m’han explicat coses d’ell.

—Quines coses?

—Que és professor a la universitat, i que la seva esposa és amable quan se la troben pel carrer. Però creuen que ell va matar els gats.

—Quins gats, sorella?

—Va ser abans que jo arribés aquí, però t’assabentes de moltes coses si escoltes i pares atenció —va començar, i en Brunetti va pensar que seria un bon fitxatge per a la policia.

—I què va sentir?

—L’any abans d’arribar jo, o sigui que fa uns set anys, un dels gats que vivia al jardí, per mantenir a ratlla els ratolins, va tenir gatets. Però allà —va dir, assenyalant cap a la finca del costat—. Les germanes que vivien al convent quan vaig arribar em van explicar que els sentien miolar demanant menjar, de manera que alimentaven la gata més de l’habitual, venia aquí a menjar i després tornava amb els gatets. —Va mirar en Brunetti i altra vegada a terra—. I de sobte un dia la gata no va venir, i ja no se sentien els gatets.

—Pensa que… —va començar en Brunetti.

La monja va contestar amb la veu tensa:

—Jo no penso res, signor Brunetti. Només li relato el que em van explicar les altres germanes.

—I creu… —va preguntar, deixant el significat de la frase surant en l’aire, implícit.

—Sí —va dir, sense donar cap explicació.

En Brunetti va assentir, es va inclinar endavant i va cridar la Sara, que s’hi va acostar ràpidament. La va acariciar una estona, i després va preguntar, assenyalant el mur amb un cop de cap:

—Encara hi torna, allà?

Ella va bellugar el cap.

—És com si sabés que l’Inesh no tornarà a casa —va dir, i es va donar un copet al genoll. La Sara va abandonar en Brunetti sense pensar-s’ho dues vegades—. Els gossos intueixen les coses d’una manera diferent que nosaltres.

En Brunetti tenia poca experiència amb gossos, però estava segur que en això la monja tenia raó.

—Puc fer-li una altra pregunta, sorella?

—Esclar.

—El seu amic Inesh li va comentar mai res sobre els seus patrons?

La monja ho va considerar abans de respondre.

—Sovint deia que la signora era molt amable i que resava per ella.

—I el seu marit? —va insistir en Brunetti.

—No semblava que en pensés el mateix.

En Brunetti va riure, conscient que no ho hauria d’haver fet, i de seguida es va disculpar.

—Perdoni, sorella, m’ha fet gràcia l’expressió. L’he de felicitar per la seva diplomàcia en la manera de dir-ho.

—Gràcies. —La monja el va fitar un instant a la cara i va tornar l’atenció a la gossa. En Brunetti va esperar per si s’explicava—. Passo moltes hores sola aquí, al jardí, i penso en les converses i en les coses que la gent ha dit i en com la gent les podria haver dit d’una altra manera per tenir un efecte diferent.

En Brunetti no sabia segur si havia acabat, però va intervenir de totes maneres.

—No és la mansuetud una de les virtuts que se suposa que ha de practicar, sorella?

Aquesta vegada va ser ella la que va riure.

—Caram, ara sembla el meu confessor.

Déu meu, va pensar en Brunetti, encara existeix la confessió. Va recordar com se sentia d’humiliat quan era petit i el feien confessar i l’alleujament que va sentir quan va aprendre a mentir al capellà i ser jutjat com una persona millor. Des de llavors, havia dedicat molts esforços a controlar aquell impuls per ser percebut com una persona millor del que era.

—Hi ha alguna cosa més específica que pugui ajudar-me a entendre amb més claredat quina mena d’home és?

Mentre observava la monja i la gossa juntes, en Brunetti es va adonar que si ella desviava la mirada, tan sols un instant, el gos li pujaria a la falda. Per tant, cada carícia a l’orella anava acompanyada amb una petita empenta amb el genoll per evitar que el gos li saltés a sobre.

La monja va reflexionar sobre la pregunta d’en Brunetti sense deixar d’acariciar la gossa. Al cap d’una estona, va ajuntar les mans i les va posar sobre la falda. La Sara, en veure que tenia la falda ocupada, es va estirar sobre l’herba seca.

—La seva dona va venir a trucar a la porta ahir. Sembla estrany, però cap dels dos s’ha acostat mai a parlar a través del mur. Volia veure la mare superiora, i li va explicar que el marit vol buidar la caseta de l’Inesh. Li va demanar si sabíem d’alguna organització benèfica per donar-los la roba i les coses de l’Inesh.

Així és com la cinta policial manté la gent allunyada, va pensar en Brunetti, però no en va comentar res.

—Què li va dir la mare superiora?

—Una de les germanes té una neboda que treballa als serveis socials. La mare superiora li va dir que li trucaria per demanar-li quina organització està més necessitada. Amb tants refugiats, esclar.

—I ho farà gaire aviat, sorella?

El seu somriure mostrava la paciència que s’adquireix amb una llarga vida.

—Les coses no van tan ràpid, oi, signore? Aquesta setmana li trucarà per veure què.

—Li va dir per què es volien desfer de les coses de l’Inesh?

La monja se’l va quedar mirant, com si es preguntés per què volia saber-ho.

—No, signore… —va començar, deixant la frase en l’aire perquè sabés que no havia acabat— però hem sentit que la dona diu a la gent que es vol vendre el palazzo. —Va fer una pausa—. I una de les germanes s’ha assabentat que ja ha parlat amb algú.

És probable que sigui amb la cadena d’hotels, va pensar en Brunetti. Es va posar dret i va oferir el braç a la monja. Ella el va mirar sorpresa, com si no necessités ajuda. Però havia estat asseguda a la fresca d’un banc exterior, inclinada per acariciar un gos ajagut davant seu, de manera que va somriure i va acceptar l’encertat oferiment, es va agafar al seu braç i es va aixecar.

—Gràcies —va dir.

—De res, sorella. —Es va inclinar sobre la Sara, que el va mirar amb sorpresa, immòbil al seu lloc, i va fer aquell estrany sorollet que feia quan estava nerviosa. En Brunetti va fer un pas al costat i va tornar a seure. Quan la Sara es va posar dreta, ell va allargar la mà a poc a poc, i la gossa s’hi va acostar de seguida.

—Em sembla que vostè és massa alt per a ella —va dir suor Benedetta—. Jo no el tinc, aquest problema.

Somrient, en Brunetti es va aixecar lentament per no espantar la Sara.

Suor Benedetta va posar la mà sobre el seu braç i junts, seguits de la gossa, van caminar fins a la porta de la calle. Un cop allà, ell li va donar les gràcies pel temps i l’ajuda i li va demanar si podria tornar a l’estiu a buscar uns quants albercocs, potser acompanyat de la seva filla, perquè conegués la Sara. Li encantaven els gossos, va afegir.

La monja li va estrènyer el braç amb la mà.

—Tindré present la seva mare en les meves pregàries —va dir suor Benedetta, mentre començava a obrir la porta. Ell va assentir, va sortir a fora i es va esperar fins que va sentir que es tancava la porta. Tot seguit, va tombar la cantonada, es va aturar a la porta del Palazzo dei Leoni i va trucar al timbre.





Capítol 29


En Brunetti es va quedar una mica apartat de l’entrada, esperant sentir passos pel caminet que conduïa a la porta de la calle. En comptes d’això, la porta va fer un clic activada des de l’interior del palazzo.

La va obrir una mica, va entrar i la va empènyer per tancar, estirant el pom per assegurar-se que havia quedat ben fermada. Es va dirigir cap al palazzo, mirant les llambordes irregulars que pavimentaven el camí.

Quan va alçar el cap, va veure la Gloria Forcolin dreta a la porta, en aparença tan sorpresa de veure en Brunetti com en Brunetti de veure-la a ella. Al mateix temps, va veure que en Molin apareixia de la part posterior del palazzo, amb el cap cot, els ulls fixos al terra irregular i caminant amb naturalitat en la seva direcció.

En Brunetti va fer un pas llarg a l’esquerra i va començar a pujar les escales cap a la porta, apartant-se del camp de visió d’en Molin.

En un to de veu innecessàriament alt, va dir:

—He vingut a parlar amb el seu marit, signora.

La Gloria estava perplexa de veritat amb la seva arribada i aquell to de veu.

—Què vols?

—Tal com li he dit —va repetir altra vegada el mateix to tan alt—, vull tornar a parlar amb el seu marit. És aquí?

Va trigar una estona a respondre, i al final va dir:

—Acaba de començar una sessió amb el fisioterapeuta.

—Ah —va dir en Brunetti, i va serrar els llavis amb una expressió de decepció creïble—. Quant creu que trigarà?

—Almenys… —va començar, i va mirar cap a la porta. Es va girar de nou cap a en Brunetti i va dir—: Almenys una hora. —Una altra pausa, i en Brunetti gairebé va poder sentir com preparava les frases abans de pronunciar-les.

—Caram —va dir ell, aquesta vegada posant èmfasi en la decepció—. Va bé si torno demà?

L’expressió de la dona es va tensar, tal com passa quan a una persona li plantegen una pregunta difícil.

—Sí, suposo. —Després va descobrir la resposta bona i va dir—: Sí.

Ell va obrir la boca per donar-li les gràcies, però ja era massa tard, perquè ella s’havia girat i havia entrat al palazzo, tancant la porta molt silenciosament.

En Brunetti es va girar i es va dirigir de seguida cap a la caseta del jardí.

El tros de cinta policial era al seu lloc. Va donar la volta cap a la part posterior i va comprovar la cinta en aquella banda. Un dels trossos de la X estava fora de lloc. Va fotografiar la cinta des d’un tros lluny i després de prop, i llavors va comprovar les fotos per veure si els senyals que la cinta havia estat manipulada eren visibles.

En Brunetti va tornar a la porta d’entrada i va fer girar la clau al pany. La va empènyer, de nou arrencant les tires de cinta que la precintaven. Va trepitjar la cinta, va tornar a empènyer per obrir del tot, va entrar i va tancar darrere seu. La calefacció no funcionava i semblava que feia més fred allà dins que no pas a fora; també hi havia humitat.

Ja no era necessari evitar el contacte amb les superfícies. Moltes persones devien haver-hi deixat el seu rastre: l’Inesh, els patrons, els amics, fins i tot els tècnics de l’equip de la científica. El fet que es trobessin empremtes físiques d’una persona no proporcionava informació sobre quan les hi havia deixat ni per què.

Va recordar la pau que es respirava a la sala d’estar i va anar a veure el Buda. Va examinar l’arranjament dels objectes del voltant de l’estàtua, després va agafar el telèfon i va buscar la foto que hi havia fet la primera vegada. Si bé les pedres i la conquilla estaven intactes, i les flors pansides encara eren allà, l’estàtua s’havia desplaçat uns quants mil·límetres a la dreta, una distància confirmada per la fina capa de pols que faltava allà on el Buda havia estat. Era poc probable que els tècnics de la brigada criminal s’haguessin equivocat just en aquest cas, després de dècades de formació i experiència, i que haguessin mogut objectes sense pensar o sense anotar-ho. Més aviat, la persona que havia tret la cinta policial per entrar havia actuat de manera descurada per les presses i l’estrès i havia deixat la figura una mica fora de lloc.

En Brunetti va recordar les fotografies que havia fet dels llibres i va anar cap a l’estanteria amb el mòbil a la mà per comprovar si els havia tocat la mateixa mà descurada. Efectivament, això semblava. Va alçar la petita pantalla cap als llibres italians del prestatge i els va començar a comprovar amb els de la foto un per un, si no pel títol, almenys pel color i la mida. Quan ja arribava al final de la filera, es va adonar que els dos llibres que fomentaven la violència en defensa dels objectius polítics havien desaparegut, i deixaven així Leonardo Sciascia intentant seduir Oriana Fallaci.

En veure que s’havien manipulat possibles proves, en Brunetti es va alegrar d’haver-se endut l’àlbum de retalls amb els pamflets i els manifestos. No sabia si aquella prova es presentaria mai davant d’un tribunal, però el fet que algú hagués entrat a la casa per fer-hi una ullada i potser endur-se coses segurament faria que el jutge hi tingués més interès.

Es va redreçar i va començar a voltar per la casa, posant atenció als llocs on l’Inesh podria haver pensat d’amagar-hi alguna cosa. Com que no tenia ni idea de què podria estar amagat, no en podia calcular les dimensions. Una vegada, un lladre professional li va dir que la gent tendia a amagar coses, sobretot diners. Però en quin lloc era? En un lloc elevat com els prestatges superiors, o en un de baix com les sabates de l’armari? Era l’un o l’altre, però ara en Brunetti no se’n recordava. Va anar a la cuina: el lladre li havia dit que aquella estança era l’amagatall preferit de la gent. En una ocasió, en Brunetti havia trobat joies robades —un collaret de diamants i un anell de robins— a dins d’un pollastre al congelador del sospitós.

Al cap de mitja hora, va decidir parar de jugar a detectius i va tornar a veure el Buda. No tenia flors fresques per deixar davant de l’estàtua, o sigui que es va conformar —i esperava que el Buda també— reordenant les tres pedres i la conquilla d’una manera que va trobar més satisfactòria. Quan va sortir de la casa, en Brunetti va col·locar les dues aspes de la X al seu lloc, les va pressionar per enganxar-les bé al marc i després va escriure el seu nom a la part superior i inferior. Tot seguit, va donar la volta a la casa i va fer el mateix amb la cinta de la porta del darrere. Qualsevol que intentés obrir les portes entendria el missatge. Si «Bru» no els espantava, potser ho faria «netti».

Li va vibrar el telèfon i el va treure per comprovar qui era. Va veure el número de la signorina Elettra.

—Sí —va dir.

—Té intenció de tornar?

—Sí.

—Hi ha algunes coses que potser li agradarà llegir.

—Soc a prop de Santi Apostoli. —El càlcul li va sortir automàtic—. Quinze minuts.

—Perfecte —va contestar, i va penjar.

Va anar directament al despatx de la signorina Elettra, on la va trobar dreta a la vora de la finestra. No tenia res a les mans: cap paper, cap carpeta, cap expedient. Va somriure quan el va veure entrar, i va anar cap al seu escriptori. En Brunetti es va fixar que tornava a dur les Stan Smith, avui les que tenen el clàssic pegat de pell de color verd a la part posterior. Els texans eren d’un blau clar descolorit, però semblaven nous, i el jersei prim, del color de les flors de l’avellaner. No tenia clar si desafiava l’estació de l’any o si pensava marxar aviat cap a l’hemisferi sud.

—Què passa? —va preguntar.

—En Bocchese m’ha portat l’ordinador —va dir.

—El seu?

—No, el del signor Kavinda. —Quan va sentir el cognom de l’Inesh, va quedar complagut amb aquell senyal de respecte pel difunt: la majoria de víctimes d’assassinat, en especial les dones, acabaven sonant com membres de la família.

—En Bocchese no l’ha pogut obrir?

—No, però és bastant difícil quan s’ha de bregar amb certs… —Potser va ser l’expressió d’en Brunetti, pacient i ansiosa per entendre-ho, el que va interrompre la frase—. La contrasenya del senyor Kavinda estava en singalès. No hi han pensat, en això, o sigui que res del que han provat ha funcionat.

La signorina Elettra, ell ho sabia per experiència, tenia molta paciència amb l’equip de la científica i semblava professar un afecte i consideració especials per en Bocchese perquè compartia la seva afició per les figuretes de bronze renaixentistes en miniatura, un gust poc comú entre les persones que treballaven a la Questura. A més, era un dels homes d’en Bocchese qui havia instal·lat el dispositiu d’escolta sota el calaix de l’escriptori del vice-questore Patta.

—I vostè, en canvi…?

—Ho he resolt i després he trobat un traductor de singalès, fa classes de literatura singalesa moderna a la Universitat de Colombo.

La signorina Elettra es va treure un mocador de lli blanc de la butxaca dels texans i va netejar la pols invisible del teclat; un cop fet això, va alçar la vista i va dir:

—Li he demanat que em llegís els e-mails del senyor Kavinda i m’he pres la llibertat de descriure la seva situació, els seus patrons, el seu assassinat i el que estava llegint. Li he dit que traduís qualsevol cosa que cregués que podria ser important per a nosaltres.

—A quin idioma? —va preguntar en Brunetti.

—Anglès.

El commissario va assentir i va preguntar:

—Què ha trobat?

—M’ha dit que poca cosa. La majoria dels e-mails adreçats a la seva esposa és evident que estaven destinats a ser llegits per tota la família, perquè es referia a moltes persones pel nom, com si els escrivís directament.

Va obrir el calaix i en va treure uns quants fulls de paper.

—Això és tot el que ha enviat el traductor. M’ha dit que podria traduir la resta, però que seria malgastar els diners.

En Brunetti va sentir curiositat per aquest tema, i va preguntar:

—Com es paga, això?

—Com sempre —va contestar—. Despeses d’oficina.

—Esclar.

Li va donar els papers.

—Doni-hi un cop d’ull. Vostè està més familiaritzat amb les persones de qui parla, o sigui que potser trobarà més sentit al que diu.

En Brunetti, amb l’esperança que fos així, va agafar agraït el plec de papers i va pujar cap a dalt, va entrar al despatx i va tancar la porta.

Va llegir els e-mails que el professor de Colombo havia traduït i no va trobar-hi res més que elogis per a la Gloria Forcolin, a qui l’Inesh anomenava «madame», per la seva generositat i amabilitat. Quan parlava d’en Molin ho feia dient-li «senyor», i un cop descrivia com s’havia enfadat en descobrir senyals de la presència de la Sara. L’Inesh havia intentat treure importància a la reacció violenta del «senyor», però no ho havia aconseguit. En Molin s’havia enfadat i malfiat de tal manera davant les proves que un animal podia estar vivint i cavant en aquell jardí abandonat, que l’Inesh es va cuidar de mantenir-lo fora de la vista i li va ensenyar a desaparèixer entremig dels immensos esbarzers o a saltar per sobre del mur i refugiar-se al jardí del convent quan ensumava que el senyor o la madame s’acostaven al jardí de la casa.

Dues setmanes enrere, l’Inesh havia escrit a la dona dient que el desfici de la Sara per cavar al jardí li havia arruïnat la pau i que potser li faria perdre la llar, perquè s’hi havia familiaritzat massa i ja no fugia quan arribava el senyor. Pitjor encara, havia trobat coses i les havia deixat en un lloc on el senyor les podia veure, i ara tenia molta por de la seva reacció si s’assabentava del que la gossa havia trobat. Per això havia deixat d’alimentar-la i li tirava terrossos de terra cada cop que la veia, amb l’esperança que marxés a un lloc segur.

En l’últim e-mail que el professor de literatura singalesa moderna havia traduït, l’Inesh li deia a la dona que la Sara havia tornat i havia fet un merder tan gran que tenia por de la reacció del senyor, i que ara podia ser perillós per a ells quedar-se allà. L’última frase deia: «Em costarà més trobar una nova llar si m’enduc la gossa, però endur-me-la és l’única opció moral». En Brunetti va deixar el full i va pensar en les últimes paraules de l’Inesh, perquè en certa manera aquells e-mails eren això, les seves darreres paraules. Per tant, la gossa hauria sigut la responsable que els fessin fora de la casa, però la seva única opció moral era endur-se-la si això passava.

En Brunetti va trucar al número d’en Molin que la Paola havia trobat a la llista de professors de la universitat. Li va explicar que no podia anar al palazzo, i va demanar al professore si s’arribaria a la Questura l’endemà al matí per entrevistar-lo. Tal com en Brunetti s’esperava, en Molin va al·legar que el seu estat físic era un obstacle. Després d’un estira-i-arronsa, un Molin reticent va acceptar que en Brunetti i dos companys anessin al Palazzo Zaffo dei Leoni l’endemà a les nou per parlar amb ell.

Tan bon punt van quedar entesos, en Brunetti va trucar a la signorina Elettra i li va demanar que enviés una còpia de la traducció dels e-mails de l’Inesh a la Griffoni i en Vianello, i els digués que es reunissin amb ell l’endemà a tres quarts de nou del matí al Campiello de la Cason.

Pensant en poca cosa més que el cafè, en Brunetti encara s’estava cordant l’abric quan va sortir de la Questura i es va dirigir al bar d’en Sergio a la cantonada. Es va adonar que necessitava passar una estona fora de la Questura i, si més no, allunyar-se dels pensaments de l’Inesh i sobre opcions morals. En Bamba, el cambrer senegalès, li va portar un cafè i li va preguntar:

—Vol menjar alguna cosa, signore?

En Brunetti va fer una ullada a l’expositor, va remenar el cap i va contestar:

—No, gràcies, Bamba. Amb el cafè en tinc prou. —Se’l va prendre, va pagar i va marxar de nou cap a la Questura, amb els ànims calmats pel contacte amb el món ordinari.

Mentre tornava a la Questura, en Brunetti va veure dues gavines aturades al desguàs d’una de les cases del canal. Encara reflexionant sobre els animals, es va adonar que s’havia passat gran part de la seva vida odiant les gavines. Però ara, després d’haver-ne observat durant tres anys seguits un parell fent niu a la teulada de la casa del davant, lluitant contra els atacs d’altres gavines i criant els seus pollets, va descobrir que n’admirava la valentia i determinació i que li encantaven aquells pollets.

Una de les gavines es va posar sobre les teules de la teulada inclinada, amb el coll estirat, grallant de forma violenta cap a un parell de càmeres de vigilància; una enfocava cap a la dreta i, suposadament, capturava les cares de les persones que anaven en aquella direcció per entrar a la Questura, i l’altra enfocava cap a l’esquerra amb el mateix objectiu.

—Adeu a la nostra privacitat —va mussitar en Brunetti per a si mateix, conscient que potser una de les raons d’haver arribat en aquest punt era que l’italià no havia tingut mai una paraula pròpia per a la privacitat i l’havia hagut de manllevar de l’anglès, per tant, es tractava de «la Legge sulla Privacy». Com es podia tenir una llei sobre privacitat si no existia una paraula per a aquell concepte en la teva llengua? Amb la ment ocupada amb pensaments així, va travessar la porta de la Questura, on s’estaria fins que fos hora de tornar a casa i recuperar les trivialitats de la vida.





Capítol 30


L’endemà al matí, tots dos s’esperaven al Campiello de la Cason quan en Brunetti hi va arribar, i això li va fer preguntar-se si podria ser una bona tàctica que la policia arribés tard. Probablement no, va decidir. Un home com en Molin es mostraria ofès si el feien esperar, i afalagat si arribaven puntuals.

En Brunetti va encapçalar el camí cap al Palazzo Zaffo dei Leoni, va passar de llarg de la porta del convent i va tombar a la cantonada. Davant seu van veure moviment a terra: va resultar que era una gavina esquinçant salvatgement alguna resta comestible del que havia sigut un colom.

Espantat per la seva arribada, l’ocell va engrapar la resta de la carcassa amb el bec i va volar fins al capdamunt de la paret de la casa del fons de la calle.

Amb la vista clavada en l’ocell mentre continuava el seu festí, la Griffoni va comentar:

—Em pregunto com classificaran aquest espectacle els paios o les màquines que revisen aquests vídeos.

Com que no entenia de què estava parlant, en Brunetti va preguntar:

—Què vols dir?

Ella va assenyalar cap a la gavina encara endrapant.

—Ha matat el colom i ara se l’està cruspint.

En Vianello ho va captar abans que en Brunetti.

—És veritat. Tu ja ni t’hi fixes, oi?

Mirant el rellotge i comprovant que faltaven pocs minuts per a les nou, en Brunetti no va fer res per dissimular la irritació.

—De què coi esteu parlant?

Aquesta vegada va ser en Vianello qui va assenyalar la gavina.

—Mira, està just al davant de la càmera, per tant, qui estigui fent vigilància veurà la gavina fent un bon esmorzar. —Després d’una pausa, va afegir—: Quin fàstic.

En Brunetti va pensar en aquella altra gavina, en aquella altra càmera. Va treure el telèfon, ara ja sense preocupar-se per l’hora, i va marcar el número de la signorina Elettra.

Al cap de només dos tons la va sentir dient:

—Sí, commissario?

Sense perdre temps i sense intenció de parlar en codi, en Brunetti va preguntar:

—Pot accedir a les càmeres de seguretat?

—Segurament —va contestar amb calma, responent al seu estat d’ànim—. Depèn d’on siguin. En gran part de la ciutat encara no n’hi ha, o estan instal·lades però no funcionen. —Va deixar passar un instant i va preguntar—: On són aquestes?

—A Cannaregio, a prop del Campiello de la Cason —va respondre en Brunetti—. N’hi ha dues en un fanal on la Calle Valmarana fa cruïlla amb la Calle del Tragheto. Una enfoca cap a la Calle Valmarana.

—Un moment, signore —va dir ella, i en Brunetti va sentir el familiar tap tap tap dels seus dits al teclat de l’ordinador. A en Brunetti se li va acudir que així és com es deu sentir un jugador quan la bola fa clic al voltant de la ruleta.

Al cap de poc va tornar, dient:

—Aquestes funcionen, almenys en aquesta calle. Però la cobertura acaba al Canale dei Santi Apostoli. —Cosa que significava, va comprendre en Brunetti, que cap càmera funcionava al lloc on havien matat l’Inesh.

—M’agradaria saber qui va entrar o sortir per la porta del palazzo la nit que el signor Kavinda va ser assassinat.

—Entre quines hores, senyor?

En Vianello li havia trucat prop de les onze aquella nit.

—Entre les vuit i les onze.

—Molt bé, commissario. I després?

—Quan ho hagi comprovat m’envia un missatge.

—Sí, commissario. —I va penjar.

Quan van arribar a la porta i en Brunetti va trucar al timbre, va mirar el rellotge i va dir:

—Només sis minuts tard.

La Griffoni va somriure i va comentar:

—Caram, sembla la mena de persona que ho fa pagar car, això.

En Vianello va riure però no va dir res.

Va passar un minut, però en Brunetti va resistir la temptació de tornar a trucar. Es va inclinar cap a ells i va dir, vigilant de parlar en veu baixa:

—Aquest retard per contestar es coneix com a afirmació de l’autoritat. Demostra qui té el control des de bon principi.

—Ho tindré en compte, senyor —va dir en Vianello. La Griffoni es va limitar a redreçar-se.

La porta del mur es va obrir de sobte. En Brunetti la va empènyer per deixar passar els altres, la va tancar de nou i va conduir els dos companys cap al palazzo.

El professore Molin els esperava allà, al capdamunt de les escales, amb una mà al pom de la porta i l’altra al mànec del bastó, lleument inclinat a l’esquerra, com tenia per costum. Com que les mans l’ajudaven a aguantar-se, en Molin no va haver d’oferir una encaixada als policies, però sí que es va apartar una mica per deixar-los entrar.

Un cop a dins, i després de tancar la porta, en Brunetti es va girar cap a en Molin i va dir:

—Professore Molin, aquesta és la meva col·lega, la commissario Griffoni.

En Molin va assentir i va dir:

—Piacere. —La Griffoni ho va repetir, afegint «professore» després.

En Brunetti, girant-se cap a en Vianello com si fos, potser, un tros d’arbust que se li havia enganxat a la màniga, només va dir:

—L’agent Vianello.

En Molin va mirar en Vianello però no es va ni molestar a fer un gest amb el cap.

Es va girar i, repenjant-se deliberadament en el bastó, els va conduir pel passadís central empedrat de la planta baixa i, amb un esforç visible, va pujar el tram d’escales fins al primer pis.

Un cop a dalt es va quedar quiet com si necessités descansar, i la Griffoni mentrestant va examinar les parets. Quatre armilles de cota de malla amb senyals de desgast a les parts de cuiro i les sivelles estaven penjades al passadís, amb espases i piques suspeses entremig. Hi havia un mapa de Jerusalem que en Brunetti va sospitar que era modern per la lluïssor de la pintura. Una esquerda considerable que recorria la paret en sentit horitzontal sobresortia per sota de la part dreta del mapa. A la paret de l’altra banda hi havia retrats lúgubres d’homes i dones infeliços que es miraven entre ells amb desconfiança i desaprovació.

En Molin es va aturar davant de la tercera porta a l’esquerra i es va girar cap a la Griffoni i en Vianello, que contemplaven el retrat d’un cardenal particularment afligit, amb una tristesa a la cara que semblava que fins i tot li havia enfosquit el to vermell de la sotana.

En veure que en Molin s’havia parat, la Griffoni es va girar assenyalant el retrat.

—És un avantpassat seu, professore?

—Potser seria més encertat referir-s’hi com un parent, Claudia —va dir en Brunetti, amb un lleu deix de retret.

Amb cara de confusió, la Griffoni va assentir i va dir:

—Esclar. És això el que volia dir: un parent. —A tots els va quedar clar que la commissario Griffoni no sabia que els avantpassats deixaven herències, mentre que els parents no tenien aquesta obligació, per tant, avantpassat era un terme comprometedor, si bé sovint correcte, per atribuir-lo a un cardenal.

Potser perquè havia preguntat sobre la família d’ell, en Molin la va mirar quan va respondre.

—És el cardenal Giovanni Molin. Va ser el bisbe de Brescia des del 1755, i nomenat cardenal el 1761.

La Griffoni es va tornar a mirar el quadre. En Molin va continuar.

—Està enterrat allà. La seva tomba és al Duomo Nuovo. —En Brunetti esperava més explicacions, preguntant-se si en Molin creia que les seves paraules eren suficients per satisfer l’audiència. Va resultar que no, perquè va afegir—: La meva branca de la família és descendent del seu germà petit.

La Griffoni va assentir com una alumna dòcil, com suggerint que sabia que les famílies podien tenir dues branques i que no era possible tenir un avantpassat que fos cardenal.

Revifat per la referència a la seva família, en Molin va fer un pas endavant i va obrir la porta que donava a la sala d’estar, hi va entrar coixejant i la va aguantar oberta per deixar passar els altres abans de tancar-la silenciosament. Els va indicar un sofà perquè hi deixessin els abrics, després va travessar la sala a poc a poc i va seure en una cadira de fusta amb els braços i el seient capitonats. Tot seguit, els va assenyalar tres cadires de fusta amb el respatller recte col·locades en semicercle davant d’ell. L’estança era encara més lúgubre que el passadís, les parets més carregades de gravats i pintures.

Insensibles al seu aire desdenyós, van ocupar els seus llocs, la Griffoni al mig.

En Brunetti va treure la llibreta, la va obrir i va passar fulls buscant la primera pàgina en blanc. Quan la va trobar, la va plegar oberta i la va repenjar sobre la cuixa dreta. Entretant, en Vianello s’havia tret el telèfon de la jaqueta de l’uniforme i també se l’havia col·locat sobre la cuixa dreta. Va activar la gravació i se’l va acostar a la boca per pronunciar la data, el lloc i el nom de la persona interrogada, a més del nom i el rang dels policies presents. Fet això, es va girar cap a en Brunetti i va dir:

—Pot començar quan vulgui, commissario —i va deixar de nou el mòbil sobre la cama.

Prescindint de formalitats i cortesia, en Brunetti va començar.

—Professore, hem vingut per la seva dificultat de desplaçar-se a la Questura. Tanmateix, es tracta d’una entrevista formal i, com pot veure, serà gravada. Som aquí per investigar la mort de l’Inesh Kavinda, un singalès que durant un període de vuit anys va viure a la caseta del jardí d’aquesta propietat, a la part posterior de casa seva, el Palazzo Zaffo dei Leoni.

»El signor Kavinda va ser assassinat, i per això ens agradaria saber què ens pot dir sobre el seu contacte amb ell durant els últims mesos de la seva vida.

En Molin va respirar fondo per evidenciar que estava molt cansat que l’atabalessin amb aquell tema.

—Suposo que es podria considerar com un problema de logística, de transportar una cosa d’un lloc a un altre —va contestar, sorprenent-los a tots. Llavors va fer una rialleta, per indicar-los que estava fent broma, i va continuar—. En aquest cas, la cosa soc jo, i el signor Kavinda era la persona que m’ajudava a moure’m d’un lloc a l’altre. En resum, signori, m’acompanyava sempre que sortia de casa i m’agafava del braç quan era necessari.

—A causa del vessament cerebral que va tenir fa un quant temps? —va preguntar en Brunetti.

En Molin va assentir, i en Brunetti va dir:

—Perdoni, professore, però hauria de parlar en veu alta, per a la gravació.

En Molin el va mirar, momentàniament sorprès, però llavors ho va entendre i va dir:

—Esclar. Sí, a causa del vessament cerebral. La banda esquerra m’ha quedat debilitada, i a vegades caic. —Va alçar la mà dreta i la va agitar com si apartés alguna cosa, després la va tornar a deixar sobre la falda i va esperar la pregunta següent.

I va arribar.

—Recorda què va fer la nit que es va produir la mort del signor Kavinda?

En Molin va assentir i va dir:

—Vam sortir a fer el nostre passeig habitual.

—On?

—Fins a Fondamenta Nuove. Només hi ha dos ponts, i normalment no em costa gaire travessar-los.

En Brunetti va tancar els ulls i va seguir el trajecte dels dos homes, passant per l’església dels Gesuiti i sortint a Fondamenta Nuove.

—És una bona caminada —el va sorprendre en Vianello interrompent-lo, i somrient a en Molin va afegir amb admiració—: Per la distància, vull dir.

—Si ho faig cada nit… —va començar en Molin, i llavors va canviar la frase—: Ara ve un dels meus estudiants de doctorat, cada vespre, així podem parlar de la seva tesi sobre el setge de Bari.

—Això va ser durant la guerra? —va preguntar la Griffoni, interrompent en Molin. L’home va quedar perplex, com si s’hagués oblidat de la presència d’ella.

—Els setges sempre passen durant les guerres —va aclarir en Molin, i després, com algú que no es pot estar de menjar-se l’última pasta de crema de la safata, va afegir—: Dottoressa.

—Em referia a l’última, el 1944 —va dir ella, com si hagués hagut de rumiar la data.

—No, dottoressa, el 1068. Va durar tres anys.

La Griffoni va serrar els llavis, va acotar el cap i va fer cara d’estar ben avergonyida. En Brunetti va llançar una ullada furtiva a en Molin i va veure la satisfacció que sentia per haver posat la dona al seu lloc.

Es va fer silenci a la sala d’estar; des de fora arribaven els crits de canalla divertint-se i fent xivarri.

En un intent de desviar la conversa de la ignorància de la Griffoni, en Brunetti va preguntar:

—Continua fent la mateixa caminada cada vespre?

En Molin va remenar el cap.

—No. Anem per Strada Nuova fins a San Felice.

Com per redimir-se de la seva ineptitud, la Griffoni va dir:

—Crec que més o menys és la mateixa distància, però el pont és molt més gran.

Amb dignitat victoriosa, en Molin li va somriure i va assentir.

El mòbil d’en Brunetti va sonar anunciant que li acabava d’arribar un missatge.





Capítol 31


Tots tres van fer un esforç per ignorar el soroll. Tot i que en Vianello i la Griffoni van controlar l’impuls de mirar cap al telèfon d’en Brunetti, en Molin va intuir alguna cosa. Els va observar a tots tres, com un focus buscant una cara culpable a l’escena del crim. En Vianello es va escurar la gola i la Griffoni es va espolsar un borrissol de la màniga. Amb això van aconseguir distreure en Molin, i en Brunetti ho va aprofitar per llegir el missatge:

Vint-i-una quaranta-sis. Dos homes surten i trenquen a l’esquerra per la Calle Valmarana: un home alt, potser seixanta anys, coixejant i amb bastó, i un home fornit i de pell fosca. Caminen de bracet i giren a l’esquerra per la Calle del Tragheto.

Vint-i-dues trenta-tres. L’home del bastó però sense fer-lo servir gira per la Calle Valmarana venint de la Calle del Tragheto i camina ràpid cap a la porta. Es treu les claus de la butxaca i obre. Entra a dins i tanca la porta.



En Brunetti es va guardar el telèfon a la butxaca i, somrient al professore Molin, va dir:

—En general, professore, com descriuria la seva relació amb el signor Kavinda?

En Molin va alçar la barbeta, com quan algú sent un soroll estrany.

—No estic segur d’entendre la seva pregunta, commissario.

—Quin tracte tenia amb ell? De quina manera s’adreçaven l’un a l’altre? Es deien de tu o de lei?

La pregunta va sorprendre tant el professore que va respondre sense pensar.

—De tu? —va repetir—. Amb un servent?

La sala va quedar en silenci, tot i que no pel mateix motiu per a tots els presents. Des de fora, el xivarri de la canalla va ser interromput per la veu d’una dona que cridava, sens dubte intentant que li fessin cas i tornessin cap a casa.

Ignorant els crits infantils, en Brunetti va parlar una mica més alt.

—He pensat que potser, després de tants anys… bé, podria haver sorgit una certa compenetració. —Com que en Molin no deia res, en Brunetti, com excusant-se d’una vulgaritat, va afegir—: A vegades passa. —Aparentment, no pas en el món del professore Molin.

Incapaç d’imaginar-se que algú pogués trobar insòlita la seva sorpresa davant d’aquella pregunta, en Molin va continuar.

—Ell era d’una part del món on les classes socials són… menys flexibles, podríem dir, que no pas aquí, commissario. Per tant, la gent sap comportar-se en cada situació perquè hi ha unes normes. —Es va redreçar a la cadira—. I nosaltres dos obeíem aquestes normes.

—Podríem dir que saben quin és el seu lloc? —va preguntar en Brunetti, amb un somriure inquisitiu a la cara.

En Molin va deixar que el seu somriure servís com a resposta, però llavors, recordant la gravació, va afegir:

—Sí.

—Alguna vegada parlava amb ell sobre el seu país, potser, o la seva religió, o fins i tot com va aprendre a fer les reparacions que feia a la seva propietat?

Abans de respondre, en Molin va mirar en Vianello i la Griffoni, com si els demanés ajuda.

—No m’interessen aquests temes —va respondre—. No veig cap motiu per parlar-ne.

—Són una pèrdua de temps, sens dubte —va dir la Griffoni.

—Exacte.

—Podria explicar-nos per què va prohibir al difunt signor Kavinda utilitzar el seu jardí? —va preguntar en Brunetti.

—Qui… —va començar en Molin, però va semblar que canviava la pregunta abans d’acabar-la de pronunciar—. Qui la faria, una cosa així?

El somriure d’en Brunetti era indulgent mentre esperava que en Molin recordés que precisament ell ho havia fet. Com que continuava en silenci, en Brunetti va decidir fer-li un toc no gaire delicat.

—Sembla que vostè mateix, professore.

—Qui l’hi ha dit, això?

—Algú a qui ho va explicar el signor Kavinda —va contestar en Brunetti amb calma. Després, amb un somriure amable va afegir—: I potser la seva dona se’n recordarà que estava avisada de mantenir-se’n al marge.

—A la meva dona no li interessen aquestes coses —va replicar en Molin.

—I a vostè tampoc, m’imagino —va dir en Brunetti.

El professore va fer un esbufec fastiguejat.

—Esclar que no. —Amb això ja donava per acabada la discussió. Es va tornar a redreçar a la cadira i va preguntar—: Ja estan?

En Brunetti va encreuar els braços i va mirar pensativament per la finestra. Va veure un pi molt alt que servia d’amfitrió a una mena d’heura que ja s’havia enfilat fins a la capçada, l’havia envoltat i havia començat a baixar de nou. A en Brunetti li van venir ganes de comentar que els anys de negligència al jardí eren evidents des del lloc on estava assegut, però va contenir l’impuls, va mirar en Molin i va dir:

—Això depèn, professore, de les respostes que obtinguem d’algunes altres preguntes.

—Com ara quines? —va exigir en Molin, que ja s’havia cansat de mostrar-se pacient.

—Com ara el canvi en les seves simpaties polítiques —va dir en Brunetti.

—Les meves simpaties polítiques, com en diu vostè, commissario, són cosa meva.

—Però no ho eren pas, anys enrere —va observar en Brunetti—. Les expressava de manera força activa.

—Com? Quan?

—Quan penjava manifestos per la ciutat —va dir en Brunetti, suposant que els cartells que havia trobat a l’àlbum també s’havien exposat per la ciutat—. Volia mostrar-los a la gent.

—Quina mena de manifestos?

En Brunetti va fer una pausa i va agafar la llibreta. Va passar unes quantes pàgines. Finalment va trobar el que estava buscant, va girar del tot les pàgines i va llegir:

—«Les classes que es beneficien de la suor dels treballadors són traïdores i uns voltors, i s’han de destruir. Mitjançant la violència, si cal». —Va girar un full a poc a poc, va fer una ullada al que hi tenia escrit, va girar un altre full. Amb un gest molt estudiat, va apartar una mica la llibreta, potser per veure més bé la veritat—. «Llevat que els treballadors se’ls treguin de sobre i els destrueixin, els individus de la classe dominant destruiran no només els treballadors, sinó els seus fills i els fills dels seus fills».

Va mirar en Molin, va tancar la llibreta i la va deixar sobre el palmell de la mà, com si l’estigués sospesant.

—Li sona, això, professore?

En Molin va mirar en Brunetti, després la Griffoni i en Vianello, com si esperés trobar una petita esquerda entre ells per on esquitllar-se.

—Jo no… —va començar en Molin, i després va dir, en un to que va intentar que semblés ple de determinació—: Vull parlar amb un advocat. —La veu li sonava esblaimada.

En Brunetti va dir a en Molin que tenia dret a fer una trucada en privat, de manera que en Molin els va deixar a la sala d’estar i va sortir ràpidament al passadís per fer-la. Sense l’ordre judicial d’un magistrat, en Brunetti preferia no detenir en Molin, i sabia que li portaria feina lligar els diferents descobriments que havia fet per tenir arguments persuasius contra l’home.

Si més no, el xivarri de la canalla havia parat i ara en Brunetti podia pensar amb més claredat. Malauradament, les reflexions que li venien al cap bé les podria haver fet abans: aquella nit en Molin podia haver acomiadat en Kavinda abans d’arribar a la porta dient-li que volia provar de caminar sense ajuda. No hi havia cap prova física que relacionés en Molin amb l’assassinat: el ganivet podia ser al fons de qualsevol dels canals entre Rio de la Panada i el Palazzo Zaffo dei Leoni. I en Loreti bé podia haver fugit amb la dona de la neteja.

Al cap d’uns deu minuts, en Molin va tornar a la sala d’estar, calmat però amb un lleu deix d’excitació. Va tornar a la seva cadira i just llavors es va adonar que, amb les presses, s’havia descuidat el bastó.

—He parlat amb el meu advocat, i m’ha dit que no tinc cap obligació de continuar parlant amb vostès, per tant, si no els fa res, els agrairé que se’n vagin de casa meva.

Més clar impossible, va pensar en Brunetti. Es va aixecar, i després ho van fer els seus companys. En Molin, ara recordant-se del bastó, el va agafar i els va seguir. Quan s’acostaven a la porta principal, van sentir de nou la canalla cridant; aquesta vegada semblava que el xivarri venia de la part posterior del palazzo.

En Molin va engrapar el pom i va obrir la porta: el soroll es va intensificar. Era brusc, breu, freqüent, i ja no sonava com els xiscles infantils, sinó que eren els lladrucs d’un gos.

Deixant els altres a les escales, en Brunetti va córrer cap al túnel ple de branques i el va recórrer fins al mur que separava les dues propietats. Va ser fàcil veure suor Benedetta amb l’hàbit negre. Era a pocs metres del mur i cridava repetidament la Sara, que lladrava com embogida.

La gossa, no gaire lluny del banc on a suor Benedetta li agradava descansar, s’ho estava passant d’allò més bé: inclinada sobre les potes del davant, va fer un salt enlaire i va aterrar en la mateixa posició, bordant amb una alegria incontenible. Tal com estava col·locada, amb la cua mirant en Brunetti, el commissario no veia què era el que la feia saltar de felicitat. I lladrar.

—Prou, Sara. Prou. Ets una gossa dolenta, molt dolenta. —Les ordres de la vella monja quedaven ofegades amb l’esvalot de la Sara.

Era com si cada frase fos una carícia per a la gossa, perquè saltava encara més amunt i aterrava amb les potes del davant just al mateix lloc. En Brunetti va entreveure un pal blanc i prim davant la gossa, i el colpejava una vegada i una altra amb cada salt que feia.

—Sara, ja n’hi ha prou. Para! —Les ordres de suor Benedetta eren inútils. En Brunetti va decidir utilitzar l’efecte sorpresa. Va continuar avançant en la direcció de la gossa, encara alterada, amb passos suaus i cautelosos. Quan va arribar al mur, era a pocs metres de l’animal; es va inclinar endavant, repenjant-se amb les mans a l’estil de la gossa, i va cridar:

—Sara, Sara, calla. Calma’t. Seu.

Va ser com si li hagués disparat. Els lladrucs van parar de cop i la gossa va quedar immòbil, ni tan sols gosava mirar el propietari de la veu que havia obeït. Estava asseguda sobre la cua i gemegava espantada.

En Brunetti va saltar el mur i es va acostar a la monja, que tenia la cara vermella i glaçada. La va acompanyar al banc i la va ajudar a seure. Després es va girar per mirar la gossa. Però la Sara estava paralitzada, amb la boca oberta i bavejant. Veia com li queia saliva a terra.

—Està bé, sorella? —va preguntar en Brunetti, ajupint-se davant d’ella.

La monja va assentir, incapaç de parlar.

—Què ha passat? —va preguntar, i llavors li va agafar la mà dreta entre les seves i l’hi va estrènyer suaument—. Ja està, sorella. La gossa ja s’ha calmat. Expliqui’m què ha passat, sisplau.

La dona va obrir la boca, però semblava que no li sortien les paraules. Ell li va tornar a estrènyer la mà i va dir:

—No pateixi, sorella. Tranquil·la, tot va bé. —Era conscient que era com parlar amb una criatura molt espantada.

—Jo, jo, l’he deixat sortir per donar-li el menjar —va poder dir finalment. Va respirar fondo i va continuar—. Havia après a ser molt callada. Però m’he descuidat el bol d’aigua. Li he deixat el menjar i he tornat a dins a buscar l’aigua.

»Encara era a dins quan ha començat a lladrar, com si de sobte s’hagués tornat boja. Era a l’altra banda del mur i bordava com una mala cosa. —Va remenar el cap recordant-ho—. No ho havia fet mai, això. —La respiració se li va anar calmant.

En sentir una veu darrere seu, en Brunetti es va girar i va veure els altres quatre sortint del túnel d’esbarzers i branques. Van avançar uns quants passos fins al mur baix i es van aturar. La Sara encara estava asseguda, però havia alliberat la cua i la remenava d’un costat a l’altre.

—I llavors ho he vist —va continuar la monja, i en Brunetti li va tornar a parar atenció—. Com l’altra vegada. M’havia portat una cosa. Però aquest cop era més gran, i he vist què era. —Va mirar en Brunetti, que va veure que li baixaven les llàgrimes galtes avall—. Déu s’apiadi de la seva ànima —va dir, i va tornar a mirar a terra.

En Brunetti ho sabia, però es va dir que no podia ser.

—Està bé, sorella?

Ella va assentir.

Es va posar dret, va alçar el cap i, quan va veure que en Vianello feia un pas en la seva direcció, va alçar la mà com un guàrdia de trànsit per aturar-lo.

Va avançar un parell de passos cap a la gossa, que va semblar que es volia aixecar per acostar-se-li.

—No —va dir bruscament, i la gossa va jeure a terra i es va tapar els ulls amb les potes per amagar-se.

En Brunetti s’hi va atansar i va veure el que sabia que hi havia allà a terra.

—Sara —va dir—. Bona noia. —Es va donar un copet al genoll i va dir—: Bona noia. Vine aquí.

Indecisa, cautelosa, va alçar primer una pota i després l’altra i, molt encongida, es va arrossegar els pocs passos que la separaven d’ell. En Brunetti no li treia els ulls de sobre, i quan la va tenir al seu costat, va dir:

—Seu. —I la gossa va seure.

No va ser fins llavors que es va permetre mirar cap al lloc on la Sara havia estat jugant amb el que havia desenterrat al jardí de l’altra banda del mur. No estava segur si era un os de la cama o del braç, però sabia que era un os humà.





Capítol 32


Després d’allò, tot va ser relativament simple. En Brunetti va trucar a la Questura i va demanar que la brigada criminal tornés al Palazzo Zaffo dei Leoni amb una ordre d’escorcoll i que enviessin dos agents més en una barca per separat. Sí, ell era allà i esperaria que hi arribessin. Va suggerir a suor Benedetta que s’emportés la Sara, que continuava aterrida, cap a dins, i que si la mare superiora hi posava alguna objecció li digués que era una ordre de la policia. Després va tornar cap a l’altra banda del mur.

Va dir al professore Molin que no podia marxar fins que vinguessin els dos agents, que se l’endurien cap a la Questura. A més, en Brunetti li va advertir que qualsevol cosa que digués es podria utilitzar com a prova en un procés legal contra ell, així com qualsevol cosa que es trobés a la seva finca durant l’escorcoll. Li va demanar a la seva dona que s’estigués al jardí fins que arribessin els agents a buscar el seu marit.

—I després? —va preguntar atordida.

Allò l’havia destrossat. En Brunetti ho va veure quan la va mirar a la cara i va observar la submissió del seu posat: inclinada endavant, les mans agitades, els ulls clavats a terra. Amb passos lents, es va acostar al mur baix i s’hi va deixar caure, posant les mans planes a cada banda, com si ja sabés que necessitaria la seva ajuda quan fos el moment de posar-se dreta de nou. Va acotar el cap, va deixar caure les espatlles i va quedar en silenci, fitant l’herba sota els seus peus.

En Molin, per la seva banda, s’havia posat rígid, com si fos una reacció a un atac esperat. Que potser, com els residents medievals de Bari, s’estava preparant per resistir el setge? En Brunetti gairebé el podia veure emmagatzemant reserves de menjar i begudes, buscant l’arc i les fletxes, l’armadura, l’espasa. Mentre en Brunetti l’observava, en Molin va fer una ullada al jardí com si intentés localitzar les pedres grosses que podria dur fins a les muralles per després llançar-les contra els seus atacants. Cada cop que el mirava, en Molin semblava que s’hagués tornat més dur i més sòlid.

Llavors, però, va veure que en Molin mirava l’os blanc i llis a l’altra banda del mur, i en aquell moment el professore de sobte va canviar d’actitud. Es va encongir i es va inclinar endavant, va fer uns quants passos maldestres i va clavar el bastó a l’herba espessa i la terra de sota. Com si necessités un puntal, va posar l’altra mà sobre la que s’aferrava al mànec i es va permetre un petit tremolor.

Va mirar la dona, potser per avaluar si encara hi havia lloc per a ell al seu costat. Ella, encara acostumada al que una vegada havia sigut el seu matrimoni, va alçar el cap i el va fitar. En Brunetti va quedar glaçat amb l’expressió que li va veure a la cara. I va semblar que el marit també, perquè va acotar el cap i va alliberar una mà del bastó, després el va fer girar formant un arc ampli i va aprofitar l’impuls per apartar-se i no haver de veure l’os, però encara ben agafat al bastó.

En Brunetti havia fet un vot de silenci i s’estava allà dret, calmat però atent. Sabia que aquell era el moment de màxim risc, tant per a l’acusat com per a l’acusador, tots dos havien de controlar els impulsos i mantenir-se en silenci. Els anys d’experiència li havien ensenyat a mantenir la boca tancada i a eliminar qualsevol expressió de la cara o del posat o fins i tot —pensava a vegades— dels batecs del cor.

En Molin va murmurar alguna cosa i després va assentir per a si mateix en senyal d’afirmació. Conscient que això volia dir que en Molin repetiria el que acabava de dir, en Brunetti es va quedar encara més immòbil que la Sara abans; si hagués tingut cua, s’hi hauria assegut a sobre. En Molin no s’adonava de com panteixava.

—È stato Nesi —va dir—. Va ser en Nesi.

En Brunetti havia decidit reaccionar només si es produïa una altra repetició, i va arribar.

—È stato Nesi.

Potser en Molin s’havia passat les últimes dècades preparant-se per a allò i havia decidit que presentaria en Nesi, mort anys enrere, com l’assassí d’en Loreti? En Rubini encara era viu i podria impugnar l’acusació, o sigui que valia més que en Molin, almenys de moment, no l’esmentés; només el pobre i indefens Nesi. No seria necessari rendir-se fins que un dels murs cedís o una de les torres s’ensorrés.

Allò només va ser el començament del que va passar durant el que en Brunetti no podia evitar de rememorar, més tard, com el setge del Palazzo Zaffo dei Leoni. No van caldre tres anys per enderrocar les muralles, com a Bari, ni tan sols tres mesos. Aviat es van trobar les altres restes d’en Loreti, enterrades en una tomba remoguda feia poc al centre mateix de la immensa espessor d’arbustos i males herbes que ocupava gran part del jardí del palazzo. La identitat del mort es va confirmar mitjançant la prova d’ADN del seu cosí, que la Griffoni ja havia iniciat; el laboratori de patologia de Pàdua va confirmar que els ossos havien estat enterrats aproximadament quan va desaparèixer. La causa exacta de la mort no es va poder determinar: el patòleg forense només va parlar de possibilitats, totes desagradables.

En Molin, en la seva declaració —no s’hi va referir mai com a confessió—, va donar tota la culpa a en Nesi, insistint que era qui volia posar a la pràctica el seu audaç discurs, qui havia convidat en Loreti a anar a prendre una copa al palazzo del seu amic, i qui havia matat el professor a punyalades. En Loreti s’ho havia buscat resistint-se a l’intent de portar-lo per força a la caseta del jardí, on tenien planejat mantenir-lo presoner fins que els en paguessin un rescat.

Quan va sentir això durant el seu primer interrogatori, en Brunetti no es va poder estar de replicar: «Com els ucraïnesos?», moment en el qual en Molin, sorprès, va respondre: «Exacte», abans d’adonar-se del que acabava de dir.

Un escorcoll a la casa d’en Nesi, on encara vivien la dona i el fill, no va revelar res: cap diari secret, cap veu d’ultratomba, cap senyal de penediment més enllà d’aquella confessió al fill que havia «fet una cosa terrible».

En Rubini, citat per a un interrogatori, va mantenir que no tenia ni idea de què li estava parlant en Brunetti. Havia perdut tota la fe en la política i ni tan sols recordava per què s’hi havia interessat alguna vegada. Si alguna cosa li importava, va afirmar, era la bellesa i la família. No hi va haver manera de treure’l d’aquí, i no hi havia cap prova, a part de l’afirmació sense fonaments d’en Molin, que ell estigués al cas dels seus plans per segrestar en Loreti. A més, als arxius de la universitat hi havia els documents de registre de la seva beca d’estudis de sis mesos a Cuba, que havia començat el mes anterior a la desaparició d’en Loreti i es va acabar cinc mesos després, quan el cas ja s’havia refredat.

En acusar en Nesi, en Molin havia reconegut que ell havia sigut còmplice de l’assassinat, i amb això n’hi va haver prou per condemnar-lo.

En el segon judici, per l’assassinat de l’Inesh Kavinda, la falta d’una confessió i la presència de res més sòlid que proves circumstancials no va ser suficient per convèncer els jutges. Tot i que originalment en Molin va afirmar que havia tornat al palazzo amb l’Inesh la nit de l’assassinat, els vídeos de les càmeres de vigilància van demostrar que era fals. Després en Molin va dir que es devia haver confós de dia. Al capdavall, feia molts mesos que cada dia sortien a fer el mateix passeig, o sigui que era fàcil que es confongués de dia. A més, l’Inesh sovint el deixava al Campiello de la Cason, i era ben normal que tornés sol a casa.

Pel que fa al motiu, quan va morir en Kavinda estava en possessió d’un fragment d’os que es va identificar com a pertanyent al professore Loreti, les restes del qual es van trobar al jardí del palazzo que llavors i ara estava en possessió de l’acusat. Els jutges no hi van donar gaire importància, a això.

Després de considerar les proves, van decidir que eren insuficients per refermar l’acusació que el professore Molin havia assassinat el signor Kavinda. No obstant això, el van mantenir en arrest domiciliari mentre el tribunal considerava la seva apel·lació en l’altre cas d’assassinat. En aquest punt, la Consulta Araldica va prendre una decisió i va rebutjar la reivindicació de noblesa d’en Molin, per tant, almenys aquest tema va quedar tancat.

En Brunetti no tenia cap dubte sobre qui era l’assassí de l’Inesh, per qui havia arribat a sentir una gran simpatia, i per això va acceptar la condemna que podia obtenir en comptes de lamentar la pèrdua de la que ell hauria volgut.

L’esposa d’en Molin va tornar a casa del seu pare, i va deixar en Molin tot sol a càrrec del palazzo durant l’arrest domiciliari. Ell no va trobar ningú capaç de descobrir el motiu de l’esquerda a la paret del primer pis, ara ja d’un pam d’amplada, ni de les goteres de les golfes. Els costos legals dels dos judicis van ser enormes, de manera que no va tenir cap més remei que vendre’s el palazzo. La seva dona hi va accedir i ràpidament una empresa hotelera es va posar en contacte amb ells. Però en aquest punt, com el dolent en un conte de fades, hi va intervenir la Soprintendenza di Belle Arti, dictaminant que no es podia dur a terme la venda sense la presentació per part dels compradors d’un pla de restauració aprovat. Els dos que va presentar l’empresa hotelera van ser rebutjats.

O sigui que el palazzo continua igual, sense vendre’s, sense poder-se vendre. Els arbustos i els esbarzers, l’heura i les plantes enfiladisses han començat a devorar la caseta del jardí, i fins i tot els túnels formats per les romegueres estan colgats de males herbes.

L’única que hi ha sortit guanyant amb tot això és la Sara, que ara té la llibertat de cavar allà on vol al jardí del palazzo. A més, també l’ha afavorit l’arribada de la nova mare superiora, una dona amb una actitud cap als animals molt més franciscana que benedictina i que permet que la Sara corri pel jardí del convent amb tota llibertat. Això a ella li va perfecte i continua saltant sense destorbs d’un jardí a l’altre. Igual que els aristòcrates de segles anteriors, pot gaudir de l’ordre i la pulcritud formal de la seva residència a la ciutat i dels excessos indòmits de la natura a la seva finca campestre. Igual que sant Francesc, considera els humans com els seus germans i germanes, i així passa els dies en harmonia amb la natura i la humanitat.





DONNA LEON (Montclair, Nova Jersey, 28 de setembre de 1942) és una escriptora estatunidenca.

Professora i escriptora, va viatjar en la seva joventut a Itàlia, on va estudiar a les ciutats de Perusa i Siena. Després de treballar com a guia turístic a Roma, es va instal·lar a Londres on va exercir com a redactora de textos publicitaris, va tenir posteriorment diferents treballs com a professora en escoles d’Europa i Àsia.

El seu esperit viatger i inquiet no només ha marcat la seva vida: admiradora d’Henry James, Jane Austen, Dickens, Shakespeare, és coneguda per les seves novel·les (més d’una trentena) protagonitzades pel comissari venecià Guido Brunetti, personatge central de tota la seva obra i que Donna Leon va crear a principis dels 90 amb Death at La Fenice.

Els seus llibres, traduïts a més de vint idiomes, són un fenomen de crítica i vendes a Europa i Estats Units. Des de 1981 resideix a Venècia. Malgrat l’èxit que té el seu comissari Brunetti a tot Europa, a Venècia és gairebé una desconeguda. No vol que les seves obres es tradueixin a l’italià i va preferir que al seu barri venecià la seguiren tractant com a una veïna més. En l’actualitat ha abandonat Venècia, ja saturada, i s’ha traslladat a viure en un petit poble dels Alps suïssos.

Pel que fa a premis rebuts, d’una banda, l’any 2000, la seva novel·la Friends in High Places (Contactes a les altes esferes) va ser guardonada amb el premi Daga de Plata de la Crime Writers Association. Per altra banda, Death at La Fenice (Mort a La Fenice) va rebre el premi Suntory per la millor novel·la d’intriga. El 2016 fou guanyadora de l’11è premi Pepe Carvalho de novel·la negra, que atorga l’Ajuntament de Barcelona.





