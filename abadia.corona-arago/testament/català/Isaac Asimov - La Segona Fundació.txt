La Segona Fundació clou la part essencial de la «Trilogia de la Fundació», quan les profecies de Hari Seldon semblen a punt de fracassar definitivament i només la intel·ligència i la curiositat d’una nena manifassera és capaç d’endegar els canvis que trauran la Galàxia de la seva decadència…





Isaac Asimov





La Segona Fundació


Trilogia de la Fundació - 3



ePUB v2.0

Raticulina 28.10.13





Títol original: Second Foundation

Isaac Asimov, 1953

Traducció: Sílvia Aymerich, 1995

Il·lustració de portada: Núpcies químiques (1949), de Max Ernst

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





Pròleg


El Primer Imperi Galàctic s’havia perllongat durant desenes de milers d’anys. Havia inclòs tots els planetes de la Galàxia sota un govern centralitzat, unes vegades tirànic, d’altres benevolent, però sempre disciplinat. Els éssers humans van arribar a oblidar que hi podia haver alguna altra forma d’existència.

Tots excepte Hari Seldon.

Hari Seldon havia estat l’últim gran científic del Primer Imperi. Va ser ell qui va dur la ciència de la psicohistòria al seu màxim desenvolupament. La psicohistòria era la quinta essència de la sociologia; la ciència del comportament humà reduïda a equacions matemàtiques.

L’ésser humà individual és imprevisible, però, segons que descobrí Seldon, les reaccions de les masses humanes poden ser tractades estadísticament. Com més gran és la massa humana, més exactes són les previsions que hom pot fer. I la dimensió de les masses humanes amb que Seldon treballava no era altra que la població de la Galàxia, que, en temps de Seldon, era de l’ordre dels quatrilions.

Va ser Seldon, doncs, qui va preveure, en contra de qualsevol sentit comú i de totes les creences populars, que l’enlluernador Imperi que tan fort semblava es trobava en un estat de corrupció i de decadència irremeiable. I va preveure (o va resoldre les seves equacions i n’interpretà els símbols, cosa que, si fa no fa, és el mateix) que, si se la deixava sola, la Galàxia travessaria un període de trenta mil anys de patiments i d’anarquia abans que tornés a aparèixer un nou govern unificat.

Seldon decidí trobar una solució a això per tal de crear una situació que permetés de reinstaurar la pau i la civilització en tan sols un miler d’anys. Amb molta cautela, establí dues colònies de científics que anomena «Fundacions», les quals, amb tota la intenció, col·locà als extrems oposats de la Galàxia. Una Fundació fou instituïda a la llum del dia i amb tota la publicitat. L’existència de la segona fou absolutament soterrada en silenci.

En el llibre «Fundació» i en «Fundació i Imperi» es narren els primers tres segles de la història de la Primera Fundació. Va començar com a una petita comunitat d’enciclopedistes perduts en la buidor de la perifèria exterior de la Galàxia. Periòdicament, hagué de fer front a diverses crisis provocades per les variables de les relacions humanes, dels corrents econòmics i socials. La seva llibertat de moviment es desenvolupava en una sola direcció i quan es movia en aquella direcció, un nou horitzó de desenvolupament s’obria al seu davant. Tot havia estat planejat per Hari Seldon, mort ja feia molt de temps.

La Primera Fundació, amb la seva ciència superior, prengué el comandament dels planetes bàrbars que l’envoltaven. Va fer front als cabdills militars anàrquics que s’havien separat de l’Imperi agonitzant i els va vèncer. Va fer front al que restava de l’Imperi governat pel seu darrer emperador fort i el seu últim general fort i els va vèncer.

Després s’enfrontà a quelcom que Hari Seldon no havia pogut preveure, el poder abassegador d’un sol individu, un mutant. La criatura, coneguda com el Mul, nasqué amb la capacitat de modelar les emocions humanes i enformar les seves ments. Els seus oponents més aferrissats es convertiren en els seus devots servents. Els exèrcits no podien, no lluitaven contra ell. Enfront d’ell, la Primera Fundació va caure i els plans de Seldon fracassaren parcialment.

Quedava encara la misteriosa Segona Fundació, objectiu de totes les recerques. El Mul l’havia de trobar per completar la seva conquesta de la Galàxia. Els fidels al que havia estat la Primera Fundació havien de trobar-la per una raó completament diferent. Però, on era? Això ningú no ho sabia.

Aquesta és, doncs, la història de la recerca de la Segona Fundació!





PRIMERA PART

EL MUL COMENÇA LA RECERCA





1. Dos homes i el Mul


EL MUL. Fou després de la caiguda de la Primera Fundació que els aspectes constructius del règim del Mul prengueren forma. Després de l’esfondrament definitiu del Primer Imperi Galàctic, fou ell qui primer es presentà davant la història amb un domini unificat de dimensions imperials. L’anterior imperi comercial de la Fundació caiguda havia estat divers i mal relligat, a desgrat del suport intangible de les prediccions de la psicohistòria. No se’l podia pas comparar amb la «Unió de Mons» estretament controlada sota el govern del Mul, que comprenia una dècima part del volum de la Galàxia i una quinzena part de la seva població. En especial durant l’era de l’anomenada Recerca…

ENCICLOPÈDIA GALÀCTICA[1]

L’Enciclopèdia té molt més a dir sobre el Mul i el seu imperi, però la major part queda fora del propòsit d’aquest llibre, i és massa àrid per als nostres fins. L’article es refereix sobretot a les condicions econòmiques que van portar a l’ascensió del «Primer Ciutadà de la Unió» —el títol oficial del Mul— i a les conseqüències derivades d’aquest fet.

Si, en qualsevol moment, l’escriptor de l’article se sent lleugerament meravellat per l’extraordinària rapidesa amb la qual el Mul ascendí del no-res a la possessió d’un vast domini en cinc anys, ho amaga molt bé.

Nosaltres deixarem l’Enciclopèdia i continuarem el nostre propi camí cap als nostres propòsits iniciant la història del Gran Interregne entre la Primera i la Segona Fundació, i la fi dels cinc anys de consolidació.

Políticament, la Unió està tranquil·la. Econòmicament és pròspera. Ben pocs canviarien la pau del govern estable del Mul pel caos que l’havia precedida. En els mons que cinc anys abans havien conegut la Fundació, potser hi restava un enyor nostàlgic, però res més. Els caps de la Fundació havien mort allà on eren inservibles, i els havien convertit allà on eren útils.

I d’entre els convertits, el més útil era Han Pritcher, que ara era tinent general.

A l’època de la Fundació, Han Pritcher havia estat capità i membre de l’Oposició Democràtica en la clandestinitat. Quan la Fundació caigué en poder del Mul sense lluites, Pritcher el combaté, si més no fins al moment que en va esdevenir un convertit.

Aquesta conversió no era aquella d’habitual en la qual hom se sotmet a la força d’una raó superior. Han Pritcher ho sabia prou bé. L’havien convertit perquè el Mul era un mutant amb poders mentals que li permetien ajustar les condicions dels éssers humans ordinaris a les seves conveniències. Però s’hi acontentava. No podia ser d’altra manera. La mateixa satisfacció que li produïa la seva conversió n’era el símptoma principal, però Han Pritcher ja no sentia ni tan sols curiositat per l’assumpte.

I era ara, que retornava de la seva cinquena expedició important per l’espai il·limitat de la Galàxia fora de la Unió, que el veterà astronauta i agent del servei d’Intel·ligència reflexionava, amb una alegria innocent, sobre la seva imminent entrevista amb el Primer Ciutadà. El seu rostre dur, que semblava haver estat esculpit en una fusta fosca i sense porus, no semblava pas que pogués somriure sense estellar-se, no ho demostrava pas, però les demostracions externes eren innecessàries. El Mul podia veure les emocions interiors, fins i tot les més insignificants, amb la facilitat amb què un home pot notar un tic en la cella d’un altre.

Pritcher deixà el seu vehicle aeri als antics hangars del virrei i entrà al recinte del palau a peu, tal com estava establert. Caminà més d’un quilòmetre per l’avinguda senyalitzada amb fletxes, que era buida i silent. Pritcher sabia que en tot el recinte del palau no hi havia ni un sol guàrdia, ni un soldat, ni un sol home armat.

El Mul no necessitava cap mena de protecció.

Ell mateix era el seu millor protector, totpoderós.

Les passes de Pritcher retrunyien a les seves pròpies orelles a mesura que s’apropava als murs increïblement lleugers i resistents, fets d’un metall resplendent, formant les arcades atrevides i gairebé exagerades, que caracteritzaven l’arquitectura del Darrer Imperi. El Palau s’alçava imponent sobre les terres deshabitades des d’on dominava la ciutat poblada que retallava l’horitzó.

A l’interior del palau hi havia un únic home, tot sol, dels atributs mentals del qual depenia la nova aristocràcia i tota l’estructura de la Unió.

L’enorme porta massissa s’obrí feixugament en apropar-s’hi el general, i ell entrà. Es col·locà sobre la rampa mecànica que l’elevà al pis de dalt. Pujava ràpidament en aquella rampa silenciosa. Un cop a dalt es trobà davant de la porta petita i discreta del gabinet particular del Mul, situada a la part més resplendent de les torres del palau.

La porta s’obrí…

Bail Channis era jove, Bail Channis no era un convertit. És a dir, per posar-ho en un llenguatge planer, les seves emocions no havien estat manipulades pel Mul. Eren exactament tal com les havia conformat l’herència i les modificacions posteriors de l’entorn. I allò el satisfeia.

Encara no havia fet els trenta anys, tenia una fama excel·lent a la capital. Era ben plantat i llest…, i en conseqüència tenia èxit social. Era intel·ligent i posseïa un domini perfecte de la seva persona…, i en conseqüència tenia èxit amb el Mul. I aquests dos triomfs el feien sentir plenament satisfet.

I ara, per primer cop, el Mul l’havia cridat per tenir una audiència privada.

Avançà per la llarga i lluent avinguda que conduïa directament a les torres d’alumini que, en temps dels antics emperadors, havien estat residència del virrei de Kalgan, més tard esdevingueren la residència dels prínceps independents, els quals governaven en nom propi, i ara eren la residència del Primer Ciutadà de la Unió, que regia el seu propi imperi. Channis taral·lejava suaument. No tenia cap dubte sobre el motiu d’aquella audiència. La Segona Fundació, naturalment! Aquella organització fantasmal, la mera consideració de la qual havia convertit la política d’expansió il·limitada del Mul en una estàtica cautela. El terme oficial era «consolidació».

Ara corrien rumors i els rumors no es poden deturar. El Mul havia de reemprendre altre cop l’ofensiva. Havia descobert la localització de la Segona Fundació, i es disposava a atacar. Havia arribat a un acord amb la Segona Fundació i havia dividit la Galàxia. Ara havia decidit que la Segona Fundació no existia i volia apoderar-se de tota la Galàxia.

Era inútil escoltar tota la rècula de comentaris ben diversos que circulaven per les avantsales. No era ni tan sols la primera vegada que aquesta mena de rumors circulaven. Però ara semblaven haver pres més cos, i totes les ànimes lliures i expansives que adoren la guerra, les aventures militars i el caos polític i que s’esllangueixen en temps d’estabilitat, de pau i d’estancament, estaven eufòriques.

Bail Channis era un d’aquests. No li feia cap mena de por la misteriosa Segona Fundació. Per aquesta raó no tenia por del Mul, i se’n vantava. Alguns, que desaprovaven aquell xicot a la vegada jove i ric, esperaven, fent càlculs, el fracàs del galant que emprava la seva astúcia fent mofa oberta de l’aspecte físic del Mul i de la seva vida retirada. Ningú no gosava riure amb ell, però com que veien que no li passava res, la seva reputació pujava com l’escuma.

Channis improvisava la lletra de la musiqueta que taral·lejava. Paraules sense sentit amb la mateixa tonada «La Segona Fundació amenaça la Nació i tota la Creació».

Era al palau.

L’enorme porta massissa s’obrí pesadament en apropar-s’hi. I ell entrà. Es col·locà sobre la rampa mecànica que l’elevà al pis de dalt. Agafà el silenciós ascensor que pujava ràpidament. Un cop a dalt es trobà davant d’una petita i discreta porta del gabinet particular del Mul, en la més resplendent de totes les torres del palau.

La porta s’obrí.

L’home que no tenia cap nom llevat del de Mul, ni cap altre títol que el de Primer Ciutadà, mirava a través de la transparència unilateral de la paret la llum de l’exterior, la grandiosa ciutat que es dreçava a l’horitzó.

En la penombra del capvespre, anaven sorgint els estels i no n’hi havia cap que no li hagués jurat fidelitat.

En pensar això somrigué amb una breu amargor. Havien jurat fidelitat a algú que ben pocs havien vist.

El Mul no era pas un home agradable de veure, no se’l podia mirar sense mofar-se’n. No més de cinquanta quilos repartits en un metre setanta de llargada. Els seus membres eren com canyes fetes d’os que sobresortien en angularitats mancades de tota gràcia. I el seu rostre gairebé desapareixia darrere la prominència d’un enorme nas en forma de bec que feia set centímetres.

Només els ulls desentonaven de la farsa general que era el Mul. En la seva tendresa —una tendresa ben estranya per al conqueridor més gran de la Galàxia— la tristesa mai no s’esvaïa totalment.

A la ciutat, s’hi podia trobar tota l’animació d’una luxosa ciutat en un món de luxe. Hauria pogut establir la seva capital a la Fundació, el més fort dels seus enemics conquerits, però era molt allunyada, a l’altra punta de la Galàxia. Kalgan, situada més al centre, amb una llarga tradició de lloc d’esbarjo per a l’aristocràcia, li convenia més a nivell estratègic.

Però en aquella ciutat, malgrat tota la seva alegria tradicional realçada per una prosperitat sense precedents, el Mul no va aconseguir de trobar-hi la pau.

El temien i l’obeïen, i potser fins i tot el respectaven, des d’una distància prudencial. Però, qui se’l podia mirar sense menyspreu? Només aquells a qui ell havia convertit. I, quin valor tenia la lleialtat artificial que li professaven? No tenia suc ni bruc. Podia haver adoptat títols, exigit un ritual i inventat cerimònies, però ni tan sols així no haurien canviat les coses. Era millor —o almenys no era pitjor— ser simplement el Primer Ciutadà i amagar-se.

Sentia en el seu interior un sobtat impuls de rebel·lió fort i brutal. Ni una petita porció de la Galàxia li havia de ser negada. Durant cinc anys havia restat silenciosament amagat a Kalgan a causa de l’eterna, confusa, amenaça de la mai-vista, mai-sentida i desconeguda Segona Fundació. Tenia trenta-dos anys. No era pas vell, però s’hi sentia. El seu cos, fossin el que fossin els seus poders mentals, era físicament dèbil.

Totes les estrelles! Totes les estrelles que podia veure… Totes les estrelles que no podia veure. Totes havien de ser seves!

Es venjaria de tots, d’una humanitat a la qual no pertanyia, d’una Galàxia en la qual no encaixava.

La llum freda d’avís va fer pampallugues. Podia seguir l’avanç de l’home que havia entrat al palau i, simultàniament, com si el seu sentit de mutant s’hagués agusat i fet més sensible en el crepuscle solitari, sentí l’onada de contingut emocional tocar les fibres del seu cervell.

Va reconèixer la identitat d’aquell home sense esforç. Era Pritcher.

El capità Pritcher de l’antiga Primera Fundació. El capità Pritcher que havia estat ignorat i deixat de banda pels buròcrates del decadent govern. El capità Pritcher, al qual ell havia alliberat del seu càrrec d’espia i havia tret del femer. El capità Pritcher, a qui primer havia fet coronel i després general, l’activitat del qual tenia un camp d’acció a nivell galàctic.

L’ara general Pritcher, que havia passat d’una aferrissada rebel·lia a una lleialtat absoluta. I tot i així, no era pas lleial pels beneficis rebuts, no era lleial per gratitud, ni per respondre amb justícia a tot el que li havia donat ell, sinó per mitjà de l’artifici de la Conversió.

El Mul era conscient d’aquella superfície dura i inalterable de lleialtat i amor que tintava totes les giragonses i els remolins emocionals de Han Pritcher…, la superfície que ell mateix implantà cinc anys enrere. Per sota d’aquella superfície hi havia les traces originals d’una tossuda individualitat, dificultat per acatar les ordres, idealisme…, però ni tan sols el mateix Pritcher en podia detectar l’existència.

La porta del seu darrere s’obrí i ell es girà. La transparència de la paret es va fer opaca i la llum violàcia del capvespre donà pas a l’ardent resplendor de l’energia atòmica.

Han Pritcher prengué el seient indicat. No hi hagué reverències, ni genuflexions, no s’utilitzaven títols honorífics en les audiències privades amb el Mul. El Mul era merament el «Primer Ciutadà». Se li adreçaven dient-li «senyor». Hom s’asseia en presència seva i fins i tot se li podia donar l’esquena, si s’esqueia.

Per a Han Pritcher, allò era una prova del poder segur i confiat d’un home, i el satisfeia molt.

—Ahir em va arribar el seu informe final —digué el Mul—. No puc pas negar que l’he trobat una mica depriment, Pritcher.

El general corrugà les celles.

—Sí, ja m’ho imagino…, però no veig pas a quines altres conclusions podia haver arribat. El cert és que no existeix cap Segona Fundació, senyor.

El Mul reflexionà i després bellugà el cap lentament, com ho havia fet sovint en ocasions anteriors.

—Hi ha la prova d’Ebling Mis. Hi continua havent la prova d’Ebling Mis.

Allò no era pas cap novetat i Pritcher respongué:

—Mis pot haver estat el més gran psicòleg de la Fundació, però és un nen de mames comparat amb Hari Seldon. Quan investigava els treballs de Seldon, estava sota l’estimulació artificial que vostè exercia sobre ell. Potser el va forçar a anar massa lluny en les seves possibilitats. És possible que s’hagués equivocat. Senyor, es devia haver equivocat.

El Mul sospirà, amb el cap tirat endavant des de dalt de tot de la canya que li feia de coll.

—Si tan sols hagués viscut un minut més. Estava a punt de dir-me on era la Segona Fundació. Ell ho sabia, li ho asseguro. No hauria hagut de retirar-me, jo. No hauria hagut d’esperar i esperar. Tant de temps perdut. Cinc anys, per a no res!

Pritcher no podia censurar la feble nostàlgia del seu governant, el fet d’estar mentalment controlat li ho impedia. En comptes d’això se sentia confús, vagament molest. I digué:

—Però, quina altra explicació alternativa pot haver-hi, senyor? Hi he anat cinc vegades. Vostè mateix ha fixat les rutes. I no he deixat cap asteroide per escorcollar. Fa tres-cents anys que Hari Seldon, en l’antic imperi, va establir suposadament dues fundacions per tal que fossin el nucli d’un nou Imperi que reemplacés el vell. Un segle després de Seldon, la Primera Fundació, la que coneixem tan bé, era ben coneguda per tota la Perifèria. Cent cinquanta anys després de Seldon, en l’època de la darrera batalla contra l’antic Imperi, ja era coneguda en tota la Galàxia. I ara que ja fa tres-cents anys…, on deu ser aquesta misteriosa Segona Fundació? En cap racó de la Galàxia no se n’ha sentit a parlar.

—Ebling Mis va dir que es mantenia en secret. Només el secret pot convertir la seva debilitat en força.

—Un secret tan profund equival gairebé a la inexistència.

El Mul alçà el cap amb els seus ulls agusats i cautelosos.

—No. Existeix realment. —I assenyalà amb el seu dit ossat—. Hi haurà un lleuger canvi de tàctica.

Pritcher arrufà les celles.

—Que planeja anar-hi vostè? No li ho aconsello pas.

—No, naturalment que no. Haurà de tornar a sortir una vegada més, l’última vegada. Però amb algú com a ajudant.

Es féu un silenci.

—Qui, senyor? —preguntà Pritcher amb duresa.

—Hi ha un jove aquí a Kalgan, Bail Channis.

—Mai no n’he sentit a parlar, senyor.

—No, ja m’ho imagino que no. Però té una ment àgil, és ambiciós i no és un convertit.

La llarga mandíbula de Pritcher tremolà per un instant.

—No li acabo de veure l’avantatge.

—Doncs n’hi ha un, Pritcher. Vostè és un home amb experiència i recursos. A mi m’ha fet un bon servei, però vostè és un convertit. La seva motivació és simplement una lleialtat forçada i impotent envers mi. Quan va perdre les seves motivacions originals va perdre alguna cosa, un ímpetu subtil que jo no puc reemplaçar.

—Jo no ho crec pas així —digué Pritcher severament—. Recordo molt bé com era jo abans, quan era enemic seu. No considero pas que ara sigui inferior.

—És clar que no —i la boca del Mul es torçà per confegir un somriure—. La seva valoració sobre aquest punt és ben poc objectiva. Aquest Channis és ambiciós, per ell mateix. És totalment digne de confiança, perquè és lleial només a si mateix. Sap molt bé que depèn de mi i faria qualsevol cosa per augmentar el meu poder, per arribar lluny i assolir un destí gloriós. Si ve amb vostè, ho farà amb aquest impuls addicional, aquesta ambició egoista.

—Aleshores —digué Pritcher, insistint-hi encara—, per què no anul·la la meva conversió si creu que això podria millorar-me? Ja em pot tenir confiança ara.

—Això mai, Pritcher. Mentre sigui a prop meu, continuarà sota el meu ferm control de conversió. Si l’en deslliurés en aquest moment, a l’instant següent ja seria mort.

El general eixamplà els forats del nas.

—Em sap greu que vostè pensi això.

—No volia pas ferir-lo, però és impossible que s’adoni de quins serien els seus sentiments si poguessin formar-se segons el criteri de la seva motivació natural. La ment humana rebutja el control. Per això els hipnotitzadors corrents no poden hipnotitzar una persona en contra de la seva voluntat. Jo puc fer-ho perquè no sóc un hipnotitzador i, cregui’m, Pritcher, el ressentiment que no pot mostrar i que ni tan sols s’adona que sent, és una cosa que no voldria pas haver d’afrontar.

Pritcher acotà el cap. La sensació d’inutilitat el va doblegar i el deixà gris i abatut per dins.

—Però, com pot refiar-se d’aquest home, vull dir, com hi pot confiar plenament —digué fent un esforç—, amb la mateixa seguretat que pot refiar-se de mi gràcies a la meva conversió?

—Bé, suposo que no me’n puc pas refiar completament. Per això vostè ha d’anar amb ell. Veu, Pritcher? —i el Mul es repapà en l’àmplia butaca, enfonsat al respatller de la qual semblava un escuradents vivent—. Si ell ensopegués per casualitat amb la Segona Fundació, si se li acudís que fer un pacte amb ells li seria més profitós que no pas fer-lo amb mi… Que m’entén?

—Ara l’escolto, senyor —digué amb un posat satisfet que li il·luminava els ulls.

—Exactament. Però recordi que ha de tenir les regnes lliures mentre sigui possible.

—Entesos.

—Ah… i… Pritcher. El jove és ben plantat, agradable i extremament encantador. No deixi que l’emboliqui. És una persona perillosa i sense escrúpols. No entri en el seu terreny, llevat que estigui preparat per fer-li front adequadament. Això és tot.

El Mul tornava a estar sol. Va deixar que els llums anessin disminuint d’intensitat i la paret del seu davant va tornar a transparentar-se. El cel era ara de color porpra i la ciutat semblava una taca de llum en l’horitzó.

Per a què tot allò? I si al final arribava a ser l’amo de tot l’univers, què passaria després? Deixarien de ser rectes, altius i segurs els homes com Pritcher? Perdria Bail Channis la seva façana? Ell mateix seria diferent del que era?

Va maleir els seus dubtes. Què perseguia realment?

La llum freda d’advertència que hi havia sobre el seu cap va fer pampallugues. Podia seguir la marxa de l’home que acabava d’entrar dins del palau i, gairebé en contra de la seva voluntat, va sentir com una lleugera onada plena d’emoció envaïa el seu cervell.

Va reconèixer la seva identitat sense esforç. Era Channis. Aquí, el Mul no hi va veure uniformitat sinó la primitiva diversitat d’una ment forta, intacta i sense emmotllar, llevat de les innombrables influències de l’Univers. S’estremia a influxos i onades. Hi havia una certa prudència en la seva superfície, un afecte suau i lleuger, però amb tocs de cinisme i obscenitat als racons. I per sota d’aquesta, una capa d’egoisme i amor propi, amb unes pinzellades d’home cruel aquí i allà, i un profund estany d’ambició ben tranquil per sota de tot.

El Mul sentia que podia arribar fins allà i calmar-ne el corrent, treure l’estany del seu llit i fer-lo prendre un altre curs, deturar aquella marea i iniciar-ne una altra. Però…, i per què? Si feia que el cap arrissat de Channis es doblegués en la més absoluta adoració, canviaria allò el seu propi aspecte grotesc que feia que defugis el dia i estimés la nit, que el recloïa en un imperi incondicionalment seu?

La porta de darrere seu s’obrí i ell es girà. La transparència de la paret es va tornar opaca, i la foscor donà pas a l’enlluernadora llum artificial de l’energia atòmica.

Bail Channis s’assegué amb tota naturalitat i digué:

—Aquest és un honor ben poc inesperat, senyor.

El Mul es refregà el nas amb els quatre dits a la vegada i es mostrà força irritat en la resposta.

—I això per què, jove?

—Un pressentiment, suposo. Llevat que admeti que he escoltat rumors, darrerament.

—Rumors? A quina de les dotzenes de varietats es refereix?

—A les que diuen que s’està planejant una renovació en l’ofensiva galàctica. Tinc l’esperança que sigui cert i que jo pugui jugar-hi d’una manera activa.

—Aleshores, pensa que hi ha una Segona Fundació?

—I per què no? Això podria fer que tot fos molt més interessant.

—I vostè està interessat en la qüestió?

—Naturalment. El seu mateix misteri ja li dóna al·licient! Quin tema millor es podria trobar per fer conjectures? Els suplements dels diaris no parlen de res més últimament…, la qual cosa ja és prou significativa. El Cosmos ja va encarregar a un dels seus periodistes que escrigués una crònica fantàstica sobre un món constituït per éssers que només eren esperits, la Segona Fundació, se n’adona?, i havien desenvolupat la força mental en energia suficient per competir amb totes les fonts d’energia conegudes per la ciència física. Les naus espacials podrien ser destruïdes a anys-llum de distància, es podrien desviar els planetes de les seves òrbites…

—Certament interessant. Però, vostè té nocions sobre el tema? S’afegeix a la idea del poder mental?

—No, per la Galàxia! Creu que criatures com aquestes romandrien al seu propi planeta? No, senyor. Penso que la Segona Fundació es manté amagada perquè és més dèbil del que ens pensem.

—En aquest cas, em serà més fàcil d’explicar-li-ho. Què li semblaria comandar una expedició a la recerca de la Segona Fundació?

Per uns instants Channis semblà pres per la revolada dels esdeveniments que anaven a una velocitat una mica més gran del que havia pensat. La seva llengua semblava haver-se entrebancat durant un llarg silenci.

—I bé? —preguntà el Mul, secament.

Channis corrugà el front.

—Naturalment. Però, on he d’anar? Disposa d’alguna informació?

—El general Pritcher anirà amb vostè…

—Aleshores no en tinc el comandament?

—Jutgi-ho per vostè mateix quan hagi acabat. Escolti, vostè no és de la Fundació, oi? Vostè és nascut a Kalgan, veritat? Bé, llavors els seus coneixements sobre el Pla Seldon poden ser molt vagues. Quan el Primer Imperi galàctic s’estava desintegrant, Hari Seldon i un grup de psicohistoriadors, analitzant el curs futur de la història amb mètodes matemàtics dels quals no disposem en aquest temps de decadència, va establir dues fundacions, una a cada extrem de la Galàxia, de tal manera que servissin de nucli per a un Segon Imperi. Hari Seldon va calcular que caldrien mil anys per realitzar-ho i que se n’hauria trigat trenta mil sense les fundacions. Però no va poder comptar amb la meva aparició. Jo sóc un mutant i la psicohistòria, que només pot treballar amb les reaccions mitjanes de les multituds, no em pot preveure. M’entén?

—Perfectament, senyor. Però, això quina relació té amb mi?

—Ho entendrà de seguida. Em proposo unir tota la Galàxia ara…, i aconseguir el propòsit de Seldon en tres-cents anys en comptes del miler que ell havia calculat. Una fundació, el món dels científics físics, continua floreixent sota el meu govern. En la prosperitat i l’ordre de la Unió, les armes atòmiques que han desenvolupat són capaces d’enfrontar-se amb qualsevol cosa de la Galàxia…, llevat potser de la Segona Fundació. Per això he de saber-ne més coses. El general Pritcher està convençut que no existeix. Jo en penso el contrari.

—I com ho sap, senyor? —preguntà Channis amb delicadesa.

I les paraules del Mul eren pura indignació.

—Perquè les ments que estan sota el meu control han estat interferides. Delicadament. Subtilment! Però no amb prou subtilesa perquè no me n’adonés. I aquestes interferències augmenten, i afecten homes valuosos en moments importants. Comprèn ara que una certa discreció m’hagi mantingut inactiu aquests darrers anys?

»D’aquí ve la seva importància. El general Pritcher és l’home més important després de mi, de manera que ja no està segur. Naturalment, ell no ho sap. Però vostè no és convertit i per tant no se’l pot detectar instantàniament com a home del Mul. Vostè pot enganyar la Segona Fundació durant més temps que cap dels meus homes…, potser fins i tot el temps suficient. M’entén?

—Mm… Sí. Però perdoni’m, senyor, si li faig una pregunta. Digui’m de quina manera s’ha interferit en els seus homes per tal que jo pugui detectar canvis en el general Pritcher, cas que succeís. Queda anul·lada la seva conversió? Esdevenen deslleials?

—No, ja li he dit que era subtil. És més pertorbador que això, perquè és difícil de detectar i de vegades he d’esperar abans d’actuar, sense saber si un home-clau està desorientat de forma natural o ha estat manipulat. La seva lleialtat roman intacta, però la iniciativa i l’enginy desapareixen. Aparentment tracto amb una persona perfectament normal, però que és totalment inútil. En els darrers anys ha succeït a sis homes. Sis dels meus millors homes —i va fer una ganyota amb els llavis—. Ara són a càrrec de bases d’entrenament…, i desitjo vivament que no hagin de fer front a emergències que els facin prendre decisions.

—Suposi, senyor…, que la Segona Fundació no en fos la causa. I si fos un ésser com vostè mateix…, un altre mutant?

—Està massa ben planificat, a un termini massa llarg. Un home sol tindria molta més pressa. No, és un món, i vostè ha de ser la meva arma en contra seva.

—Estic encantat amb aquesta oportunitat —digué Channis amb els ulls encesos.

Però el Mul copsà la sobtada pujada emocional i advertí:

—Si li ha passat pel cap que farà un servei únic amb una recompensa única (potser, fins i tot, la de ser el meu successor), no va errat, però no oblidi que hi ha un càstig únic també. La meva gimnàstica emocional no es limita a la creació de la lleialtat.

I el petit somriure dels seus llavis prims era tètric, quan Channis va saltar esgarrifat de la cadira.

Per un instant, només per un instant, Channis sentí l’opressió d’una urpa abassegadora de ben a prop. L’havia abatut amb un dolor físic que havia enfosquit la seva ment i després se n’havia anat. Ara no quedava res més que l’ira.

—L’ira no li servirà de res. Ara ja s’està refent, oi? Ja me n’adono. Doncs recordi que aquesta mena de sensació pot ser més intensa i permanent. He matat homes amb el control emocional, i no hi ha mort més cruel. —Féu una pausa—. Això és tot.

El Mul tornava a estar sol. Va deixar que els llums s’anessin apagant i la paret del seu davant es va tornar altre cop transparent. El cel era negre, i el nucli ascendent de la lent galàctica s’expandia per les profunditats vellutades de l’espai.

Tot aquell esplendor de la nebulosa era una massa d’estrelles tan nombroses que es confonien les unes amb les altres en un núvol de llum.

I totes serien seves…

I ara, només quedava una última cosa per fer i ja podria dormir.





Primer interludi


El Consell Executiu de la Segona Fundació estava reunit. Per a nosaltres són merament veus. Ni l’escenari exacte de reunió ni la identitat dels presents són essencials per al nostre cas.

Tampoc no podem, estrictament parlant, considerar ni tan sols una reproducció exacta d’una part de la sessió… llevat que estiguem disposats a sacrificar el mínim de comprensió que tenim dret d’esperar.

Aquí tractem amb psicòlegs, però no són simplement psicòlegs. Diguem, més aviat, que són científics amb una orientació psicològica. Això és, homes la concepció científica dels quals està directament encarada en una direcció totalment diferent de totes les orientacions que coneixem. La «psicologia» dels científics educats entre els axiomes deduïts dels hàbits d’observació de la ciència física té només una relació molt vaga amb la PSICOLOGIA.

Una cosa semblant a explicar què és el color, a un cec, essent jo mateix tan cec com ell.

L’essencial és que les ments allà reunides comprenien perfectament el treball de les altres, no només per teoria general sinó per l’aplicació específica d’aquestes teories, durant un llarg període de temps, a individus particulars. El llenguatge, tal com nosaltres el coneixem, era innecessari. Un fragment d’una frase equivalia gairebé a una recargolada redundància. Un gest, un gruny, la corba d’una línia facial…, fins i tot una pausa oportuna tenia suc informatiu.

Per tant ens prendrem la llibertat de traduir lliurement una petita part de la conferència a les combinacions de paraules extremament específiques que són necessàries, adreçada a les ments orientades des de la infantesa a una filosofia de les ciències físiques, encara que així correm el risc de perdre’n els matisos més delicats.

Hi havia una veu predominant, i aquesta pertanyia al conegut simplement com a Primer Orador.

—Sembla ser que ja està força definit —digué— el que va deturar el Mul en el seu primer impuls dement. No puc pas dir que la qüestió digui molt en favor de…, bé, del nostre control de la situació. Pel que sembla va anar de ben poc que ens localitzés, per mitjà de l’energia cerebral artificialment activada del que anomenen un «psicòleg» a la Primera Fundació. El psicòleg va ser assassinat just abans que pogués comunicar el seu descobriment al Mul. Els esdeveniments que condueixen a aquest assassinat eren completament fortuïts, segons tots els càlculs de la Fase Tres. Què li sembla si continua vostè?

Era al Cinquè Orador a qui s’havia adreçat amb una inflexió de veu. Llavors continuà amb un posat ombriu.

—El que és segur és que la situació va ser mal portada. Som, naturalment, altament vulnerables a un atac massiu conduït per un fenomen mental com el Mul. Al cap de poc temps d’assolir una fama a nivell galàctic amb la conquesta de la Primera Fundació, mig any després per ser exactes, era a Trantor. En mig any més hauria pogut arribar aquí i les probabilitats haurien estat abassegadorament en contra nostra = : 96,3%, amb una desviació de més o menys 0,05%, per ser exactes. Hem invertit un temps considerable a analitzar les forces que el van deturar. En coneixem, naturalment, els primers impulsos. Les ramificacions internes de la seva deformitat física i el fet de tenir una ment única ens són ben evidents a tots. No obstant això, va ser només penetrant a la Fase Tres que vam poder determinar, després del fet, la possibilitat que la seva anòmala acció fos deguda a la presència d’un altre ésser humà que sentia un afecte sincer per ell.

»I com que una actuació tan anòmala dependria de la presencia d’un ésser humà tal en el moment adequat, fins aquí tot l’assumpte va ser fortuït. Els nostres agents estan segurs que va ser una noia qui va matar el psicòleg del Mul, una noia per la qual el Mul sentia un afecte que el feia confiar en ella i, en conseqüència, no la controlava mentalment, simplement perquè la noia li agradava.

»Des d’aquell fet, i per a aquells que volen detalls de l’assumpte, s’ha portat a cap un tractament matemàtic dut a terme per la Biblioteca Central, la qual ens ha advertit que mantenint a ratlla el Mul amb mètodes gens ortodoxos posem diàriament en perill tot l’esquema històric de Seldon. Això és tot.

El Primer Orador féu una pausa per tal que els individus reunits n’assimilessin totes les implicacions. Després digué:

—La situació és, doncs, altament inestable. Amb l’esquema original de Seldon a punt de trencar-se, i he d’insistir en el fet que hem comès greus errors amb la nostra horrible manca de visió, ens enfrontem a un trencament irreversible del Pla. El temps se’ns escapa. Penso que només ens queda una solució…, i fins i tot aquesta és perillosa.

»Hem de deixar que el Mul ens trobi…, en certa manera.

Va fer una altra pausa durant la qual va copsar la reacció dels assistents, i després afegí:

—Ho repeteixo…, en certa manera.





2. Dos homes sense el Mul


La nau estava gairebé a punt. No hi mancava res sinó saber-ne la destinació. El Mul havia suggerit retornar a Trantor —el món que havia estat el recer d’una incomparable metròpoli galàctica del més gran Imperi que la humanitat hagi conegut mai, el món mort que havia estat la capital de totes les estrelles.

Pritcher no estava d’acord amb la idea. Era un camí antic, ja se li havia tret tot el suc.

Trobà Bail Channis a la sala de control de la nau. Els cabells arrissats del jove eren prou escabellats perquè un rínxol li caigués sobre el front, com si l’hi haguessin posat expressament, i el seu somriure mostrava un rengle de dents que s’hi adeien perfectament. El tibat oficial va sentir que la seva aversió envers ell s’incrementava lleugerament.

L’excitació de Channis era evident.

—Pritcher, és una coincidència massa gran.

El general respongué fredament.

—No sé pas de què em parla.

—Oh, bé, doncs aleshores acosti una cadira, amic meu, i parlem-ne. M’he estat mirant les seves anotacions. Les trobo excel·lents.

—M’afalaga que pensi així.

—Però em pregunto si ha arribat a les mateixes conclusions que jo. Ha intentat mai d’analitzar el tema d’una manera deductiva? Vull dir que està molt bé això d’anar recorrent les estrelles a l’atzar, i haver fet el que vostè va fer en cinc expedicions, és una mica saltar d’estrella en estrella. És evident. Però, ja ha calculat quant de temps trigaria a recórrer tots els mons coneguts, a aquest ritme?

—Sí, diverses vegades. —Pritcher no tenia cap ganes d’arribar a un acord amb el jove, però era important espiar la seva ment, la ment incontrolada i per tant imprevisible de l’altre.

—Bé, aleshores siguem analítics i mirem de decidir què cerquem exactament.

—La Segona Fundació —respongué secament Pritcher.

—Una fundació de psicòlegs —puntualitzà Channis— que són tan fluixos en ciències físiques com els de la Primera Fundació ho eren en psicologia. Bé, vostè és de la Primera Fundació, jo no. Probablement les implicacions són òbvies per a vostè. Hem de trobar un món governat per un poder mental, però molt endarrerit a nivell científic.

—I per què ha de ser necessàriament endarrerit? —preguntà Pritcher amb calma—. La nostra coneguda «Unió de Mons» no està pas endarrerida científicament, tot i que el nostre governant deu la seva força al poder mental.

—Perquè té els coneixements de la Primera Fundació sobre els quals basar-se —va ser la impacient resposta—; aquesta és l’única reserva de saviesa de la Galàxia. La Segona Fundació ha de sobreviure sobre les restes de l’esmicolat Imperi Galàctic i allà no hi ha res aprofitable.

—De manera que vostè postula que el poder mental és suficient per governar alhora un grup de mons científicament endarrerits?

—Em refereixo a un endarreriment relatiu —digué Channis—. Si els comparem amb les àrees decadents veïnes, són prou competents per defensar-se sols. No poden, però, afrontar les forces del Mul que estan en ple ressorgiment i que tenen el suport d’una economia atòmica floreixent. Altrament, per què s’hauria guardat tan en secret la seva localització, tant al principi pel seu fundador Hari Seldon com ara per part d’ells mateixos? La seva pròpia Primera Fundació no va fer un secret de la seva existència quan era una ciutat indefensa en un solitari planeta, fa tres-cents anys.

Les línies suaus del rostre de Pritcher es retorçaren sardònicament.

—I ara que ja ha acabat la seva profunda anàlisi, vol una llista de regnes, repúbliques, estats planetaris i dictadures d’una i altra mena, dins d’aquesta selva política d’allà fora que correspongui a la seva descripció sense tenir en compte alguns altres factors?

—Així doncs, tot això ja ha estat considerat? —preguntà Channis sense perdre ni un bri de la seva impetuositat.

—No ho trobarà pas aquí, tot això, naturalment, però tenim una guia completa de totes les unitats polítiques de la Perifèria que ens és adversa. Suposa de veritat que el Mul treballaria totalment a l’atzar?

—Bé, doncs —i la veu del jove cobrà una nova energia—, què hi ha de l’Oligarquia de Tazenda?

Pritcher es gratà l’orella pensarós.

—Tazenda? Oh, em penso que la conec. No són pas a la Perifèria, oi? Em penso que es troba a un terç del camí anant cap al centre de la Galàxia.

—Sí. I què en sap?

—Segons els nostres informes la Segona Fundació seria a l’altre extrem de la Galàxia. L’Espai sap que és l’únic punt de partida que tenim. Què ve ara parlar de Tazenda? La seva desviació angular respecte a la Primera Fundació és només de cent deu a cent vint graus. De cap manera a cent vuitanta graus.

—Hi ha una altra cosa que surt als arxius. La Segona Fundació és a l’extrem estel·lar.

—Mai no s’ha localitzat una regió tal a la Galàxia.

—Perquè tal vegada es tractava d’un nom local, suprimit més endavant per mantenir-lo en el més gran secret. O potser va ser inventat per Hari Seldon i el seu grup. De fet hi ha una certa similitud fonètica entre «Tazenda» i «Star’s End», no li sembla?

—Una vaga similitud fonètica? És insuficient.

—Hi ha estat mai?

—No.

—No obstant això, hi fa referència en els seus informes.

—On? Ah, sí, però només hi vam anar per obtenir provisions d’aigua i aliments. Li asseguro que no hi havia res d’especial en aquell món.

—Va aterrar al planeta principal on hi ha el centre de govern? No va ser possible.

Channis va començar a rumiar sota la mirada freda del seu interlocutor. Després afegí:

—Vol mirar per la Lent uns segons?

—Naturalment.

La Lent era tal vegada la més recent innovació dels creuers interestel·lars del moment. De fet, era una complicada màquina calculadora que podia projectar en una pantalla una reproducció d’un cel nocturn tal com es veu des d’un punt donat de la Galàxia.

Channis ajustà les coordenades, i els llums de la paret de la cabina del pilot s’apagaren. Amb la llum rogenca i difosa del tauler dels controls de la Lent, el rostre de Channis resplendia amb una lluentor rogenca. Pritcher estava assegut al seient del pilot, amb les seves llargues cames creuades, i el rostre submergit en la penombra.

Lentament, després del període d’inducció, els punts lluminosos es feren més visibles en la pantalla. De seguida es van tornar intensos i ben delimitats amb els innombrables grups d’estrelles del centre de la Galàxia.

—Aquest —explicà Channis— és el cel nocturn de l’hivern vist des de Trantor. És un punt important que, pel que jo sé, ha estat passat per alt en la seva recerca. Qualsevol orientació intel·ligent ha de partir de Trantor com a punt zero. Trantor era la capital de l’Imperi Galàctic. Fins i tot molt més des del punt de vista científic i cultural que no pas polític. I, en conseqüència, el significat de qualsevol nom descriptiu ha de tenir el seu origen, en el noranta per cent dels casos, en una visió trantoriana. Vostè recordarà que, tot i que Seldon era d’Hèlicon, que és a la Perifèria, el seu grup treballava a Trantor mateix.

—Què prova de demostrar-me? —La veu serena de Pritcher travessà glacialment l’entusiasme creixent del seu company.

—El mapa ho explica. Veu la nebulosa fosca? —L’ombra del seu braç tacà la pantalla coberta amb les estrelles de la Galàxia. El dit assenyalava una taqueta negra que semblava un forat en el teixit esquitxat de llum—. Els arxius estel·logràfics l’anomenen Nebulosa de Pelot. Fixi-s’hi bé, engrandiré la imatge.

Pritcher ja havia vist abans el fenomen de l’engrandiment d’una imatge en una lent, però tot i així se li va tallar l’alè. Era com trobar-se davant de la visiplaca d’una nau espacial que penetrés una superpoblada Galàxia sense entrar a l’hiperspai. Les estrelles divergien a partir d’un centre comú, estenent-se cap enfora i vessant per l’extrem de la pantalla. Unes taques confuses es dissolgueren per donar pas a miríades de punts. I sempre produïa aquella sensació de moviment.

Mentrestant Channis anava parlant:

—S’adonarà que ens estem movent al llarg de la línia directa que va des de Trantor a la Nebulosa de Pegot, de manera que encara continuem mirant des d’una orientació estel·lar equivalent a la de Trantor. Cometem probablement un petit error a causa de la desviació gravitacional de la llum, que ara mateix no tinc els mitjans per calcular, però estic segur que no pot ser significatiu.

La foscor envaïa la pantalla. A mesura que disminuïa el ritme d’engrandiment de la imatge, les estrelles desapareixien pels quatre extrems de la pantalla en un trist comiat. A les vores de la creixent nebulosa, l’univers brillant d’estrelles resplendí de sobte en testimoniatge de la llum que era amagada darrere els fragments atòmics de sodi i calci que giravoltaven omplint parsecs cúbics d’espai.

I Channis assenyalà altre cop:

—Això ha estat anomenat «La Boca» pels habitants d’aquesta regió de l’espai. I això és significatiu perquè només des d’una orientació trantoriana s’assembla a una boca. —El que assenyalava era una escletxa en el cos de la nebulosa, en forma de boca fent la ganyota vista de perfil i delimitada per l’ardent resplendor de les estrelles que l’omplien.

»Segueixi la boca —digué Channis—. Segueixi la boca fins a la gola on s’estreny per formar un fil estellat de llum.

Altre cop la pantalla engrandí, fins que la nebulosa se separà de la seva boca i a la pantalla només es veié aquella estreta franja. El dit de Channis la seguí silenciosament cap avall fins un punt on s’interrompia i, seguidament, el seu dit continuà movent-se fins a un punt on una única estrella resplendia solitària; allà deturà el seu dit, perquè més enllà d’aquest punt tot es veia fosc, sense relleu.

—L’Extrem Estel·lar —digué el jove breument—. El teixit de la nebulosa és prim allà i la llum d’aquesta única estre a troba un camí només en aquesta direcció per lluir a Trantor.

—Intenta dir-me que… —la veu del general del Mul s’anà apagant amb la sospita.

—No ho estic intentant. Li ho dic. Això és Tazenda…, l’Extrem Estel·lar.

Els llums es van tornar a encendre. La Lent s’apagà. Pritcher s’acostà a Channis fent tres llargues passes.

—Què li ha fet creure això?

I Channis es recolzà sobre el respatller de la seva cadira amb una expressió perplexa al seu rostre.

—Ha estat fortuït. M’hauria agradat que hagués estat per mèrit intel·lectual però ha estat accidental. De tota manera, sigui com sigui tot lliga. Segons les seves referències, Tazenda és una oligarquia. Governa vint-i-set planetes habitats. No està científicament avançada. I, per damunt de tot, és un món obscur que ha conservat una estricta neutralitat en la política local d’aquella regió estel·lar, i no és expansionista. Crec que hi hem d’anar.

—Ja n’ha informat el Mul?

—No. Ni crec que ho hàgim de fer. Ara som a l’espai, a punt de fer el primer salt.

Pritcher, amb un sobtat horror, es precipità cap a la visiplaca. En anar a ajustar-la, es trobà amb un espai fred. Mirà fixament l’espectacle i es girà. Automàticament, la seva mà va buscar la corba dura i reconfortant de la seva arma.

—Per ordre de qui?

—Per ordre meva, general. —Era la primera vegada que Channis utilitzava el títol en dirigir-se al seu interlocutor—. L’he donada mentre el tenia entretingut aquí. Probablement no s’ha adonat de l’acceleració, perquè s’ha produït mentre jo engrandia la imatge de la Lent i vostè, sens dubte, s’ha imaginat que era una il·lusió òptica a causa del moviment aparent de les estrelles.

—Però…, per què ho fa, això? Quin és el sentit de tota aquesta xerrameca sobre Tazenda, aleshores?

—No és cap bestiesa. Parlava ben seriosament. És allà on ens dirigim. Hem sortit avui perquè era previst que sortíssim d’aquí a tres dies. General, vostè no creu que hi hagi una Segona Fundació, però jo sí. Vostè segueix merament les ordres del Mul sense creure-hi, jo reconec que correm un greu perill. La Segona Fundació ha tingut cinc anys per preparar-se. Com s’han preparat, això no ho sé pas, però, i si tenen agents a Kalgan? Si duc al cap tots els detalls de la Segona Fundació poden descobrir-ho. La meva vida deixarà d’estar segura, i jo m’estimo molt la meva vida. Fins i tot en una possibilitat tan remota com aquesta, prefereixo jugar sobre segur. De manera que ningú llevat de vostè sap res sobre Tazenda, i vostè mateix només ho ha sabut un cop hem estat a l’espai. Tot i així, hi ha la qüestió de la tripulació —Channis tornava a somriure irònicament, amb un control evident i total de la situació.

Pritcher va treure la mà de la seva arma, i per un moment sentí un lleuger malestar. Què era el que li impedia actuar? Què el paralitzava? Hi hagué un temps que fou un capità rebel que menyspreava un ascens durant l’Imperi comercial de la Primera Fundació. Aleshores hagués estat ell mateix en comptes de Channis qui hauria pres una resolució tan agosarada i ràpida com aquella. Tindria raó el Mul? La seva ment controlada estava tan preocupada a obeir que havia perdut tota iniciativa? Va notar com un profund abatiment el sumia en una estranya lassitud.

—Ben fet! —digué—. Tot i així, m’haurà de consultar d’ara endavant abans de prendre decisions d’aquesta naturalesa.

El senyal que feia pampallugues copsà la seva atenció.

—És la sala de màquines —digué Channis com aquell qui res—. Han escalfat els motors cinc minuts després d’avisar-los jo i els he demanat que em fessin saber si hi havia algun problema. Vol prendre el comandament?

Pritcher assentí amb el cap, i començà a pensar en els inconvenients d’arribar als cinquanta. A la visiplaca hi havia algunes estrelles esparses. El nucli central de la Galàxia tenia un extrem emboirat. I si s’alliberés de la influència del Mul…

Però retirà el seu pensament horroritzat per la idea.

L’enginyer en cap Huxlani mirà fixament el jove sense uniforme que es comportava amb la seguretat d’un oficial de la flota i semblava estar en una posició d’autoritat. Huxlani, com a regular de la flota des de molt jovenet, generalment confonia l’autoritat amb les insígnies.

Però el Mul havia designat aquell home per al càrrec, i el Mul tenia, naturalment, l’última paraula. L’única paraula. Ni tan sols inconscientment no discutia allò ni en el seu subconscient. El control emocional era molt pregon.

Allargà un petit objecte ovalat a Channis sense dir una paraula. Channis l’agafà i somrigué amablement.

—Vostè és un home de la Fundació, oi?

—Sí, senyor. Vaig servir a la Flota de la Fundació durant divuit anys abans que el Primer Ciutadà prengués el poder.

—Va estudiar enginyeria a la Fundació?

—Sóc un enginyer tècnic qualificat de primera classe…, de l’Escola Central d’Anacreon.

—Està prou bé. Ha trobat això en el circuit de comunicació on li he dit que mirés?

—Sí, senyor.

—És el seu lloc adequat?

—No, senyor.

—Aleshores què és?

—Un hiperrastrejador, senyor.

—Aquesta explicació no és suficient. Jo no sóc de la Fundació. Què és?

—És un aparell que permet rastrejar una nau en l’hiperspai.

—En altres paraules ens poden seguir pertot arreu.

—Sí, senyor.

—Molt bé. És un invent recent, oi? Ha estat fabricat en un dels Instituts de Recerca creats pel Primer Ciutadà, veritat?

—Em penso que sí, senyor.

—I el seu funcionament és un secret d’estat, oi?

—Crec que sí, senyor.

—I no obstant això és aquí. És ben curiós.

Channis va girar i regirar l’hiperrastrejador metòdicament i se’l va passar d’una mà a l’altra durant uns segons. Després, bruscament, el donà a l’enginyer.

—Agafi’l i torni a col·locar-lo exactament on l’ha trobat i tal com estava. M’entén? I després oblidi’s d’aquest incident, totalment!

L’enginyer tallà la seva gairebé automàtica salutació, en sec, va fer mitja volta i se n’anà.

La nau viatjà per la Galàxia seguint la llarga línia puntejada entre les estrelles. Els punts de la trajectòria eren els escassos períodes de deu a seixanta segons-llum de l’espai normal i entre ells hi havia els buits de més de cent anys-llum que representen els salts a través de l’hiperspai.

Bail Channis era assegut al taulell de controls de la Lent i tornà a sentir gairebé una mena d’adoració en contemplar l’aparell. Ell no era un home de la Fundació i la interacció de forces que es produïa en accionar un botó o la interrupció d’un contacte, no eren la seva segona naturalesa.

Allò no significava pas que la Lent pogués semblar avorrida a un home de la Fundació. A l’interior de la compacta estructura, hi havia prou circuits per localitzar amb tota cura cent milions d’estrelles en la posició justa de les unes respecte de les altres. I com si no fos una fita prou meravellosa en ella mateixa, podia traslladar, a més, qualsevol part donada del camp galàctic al llarg de qualsevol dels tres eixos o fer girar qualsevol part del camp al voltant d’un centre.

Era per aquestes raons que la Lent havia suposat gairebé una revolució a nivell interestel·lar. A les primeries dels viatges interstel·lars, el càlcul de cada salt a través de l’hiperespai representava d’un dia a una setmana de treball, i la major part d’aquest treball era el més o menys precís càlcul de la «posició de la nau» en l’escala galàctica de referència. Essencialment, això significava l’observació acurada d’almenys tres estrelles ben espaiades, les posicions de les quals, en relació amb el triple zero galàctic, fossin conegudes.

I el quid de la qüestió és precisament la paraula «conegudes». Per a qualsevol que conegui suficientment el camp estel·lar, des d’un cert punt de referència determinat, les estrelles són com els individus humans, tots diferents. Però si saltem deu parsecs, ni serem capaços de reconèixer el nostre propi sol. Potser ni tan sols sigui visible.

La resposta, naturalment, era l’anàlisi espectroscòpica. Durant segles, l’objectiu principal de l’enginyeria interstel·lar havia estat l’anàlisi de la «rúbrica de la llum» de més i més estrelles i cada vegada amb més gran detall. Amb això i la creixent precisió del mateix «salt» s’adoptaren rutes fixes de viatge a través de la Galàxia i els viatges interstel·lars esdevingueren cada vegada menys un art per convertir-se en una ciència.

I tot i amb això, fins i tot en temps de la Fundació, amb calculadores perfeccionades i un nou mètode d’observar mecànicament el camp estel·lar per a una «rúbrica de llum» de vegades es trigaven dies per localitzar tres estrelles i a continuació calcular posicions en regions no prèviament conegudes pel pilot.

La Lent ho canvià tot. D’una banda, només calia tenir una estrella coneguda, de l’altra, fins i tot un profà en assumptes espacials com Channis podia fer-la funcionar.

L’estrella de dimensions considerables més propera en aquell moment era Vincetori, segons els càlculs de salt, i en el centre de la visiplaca ara s’hi veia una estrella ben centrada. Channis esperava que fos Vincetori.

La pantalla de la lent era projectada directament al costat de la visiplaca i Channis teclejà molt cautelosament amb els dits les coordenades de Vincetori. Pulsà un relè i el camp d’estrelles aparegué en tot el seu esplendor. També allà hi havia una brillant estrella al centre, però no semblava pas haver-hi cap altra relació. Ajustà bé al llarg de l’eix Z i engrandí el camp fins que el fotòmetre mostrà que les dues estrelles centrals tenien la mateixa lluentor.

Channis trià una segona estrella, de considerable lluentor, de la visiplaca de la nau i en trobà una que corresponia en la pantalla. Lentament va fer girar la pantalla fins a un angle de deflecció similar. Torçà la boca i rebutjà el resultat fent una ganyota. Tornà a girar i col·locà en posició una altra estrella brillant, i després una tercera. I aleshores somrigué. Ho havia aconseguit. Potser un especialista amb una entrenada percepció de relacions ho hauria encertat al primer intent, però s’acontentava d’haver-ho aconseguit al tercer.

Ara venia l’ajust. Al pas final, els dos camps es superposaven i es van fondre en un mar confús. La majoria de les estrelles estaven desdoblades. Però no van trigar gaire a ajustar-se perfectament. Les estrelles dobles es van fusionar, i només va quedar un sol camp i la posició de la nau ja es podia llegir directament als quadrants. Tot el procés havia durat menys de mitja hora.

Channis trobà Han Pritcher a les seves habitacions privades. El general s’estava preparant per anar a dormir. Va alçar els ulls.

—Hi ha novetats?

—Res especial. Amb un altre salt ja serem a Tazenda.

—Ja ho sabia.

—No vull pas destorbar-lo si vol dormir, però, ha mirat la pel·lícula que vam recollir a Cil?

Han Pritcher llançà una mirada despreciativa a l’article en qüestió, que es trobava a la seva funda negra sobre la llibreria.

—Sí.

—I què en pensa?

—Penso que si mai hi ha hagut cap bri de ciència en la història s’ha perdut completament en aquesta part de la Galàxia.

Channis somrigué obertament.

—Ja sé què em vol dir. Més aviat pobre, oi?

—No, si li agraden les cròniques personals dels governants. Probablement poc fiables, jo diria, i en ambdós sentits. Quan la història s’ocupa de personalitats, les descripcions resulten blanques o negres d’acord amb els interessos de l’escriptor. No ho trobo realment gens útil.

—Però es parla de Tazenda. Això és el que volia que veiés quan li vaig donar la pel·lícula. És l’única que he pogut trobar que en faci esment.

—Molt bé. Tenen dirigents bons i dolents. Han conquerit uns quants planetes, han guanyat algunes batalles, n’han perdut poques. No es distingeixen en res. No acabo d’estar d’acord amb la seva teoria, Channis.

—Però vostè ha passat per alt alguns punts. No se n’ha adonat que mai no han format coalicions? Sempre han quedat al marge de la política d’aquest racó de gran densitat d’estrelles. Tal com vostè diu han conquerit uns quants planetes, però després s’han deturat…, i això sense que hagin sofert cap desfeta d’importància. És com si s’haguessin expandit només el suficient per protegir-se, però sense atraure l’atenció.

—Molt bé —fou la desapassionada resposta—. No tinc cap inconvenient que baixem. El pitjor que pot passar és que sigui una pèrdua de temps.

—No, el pitjor…, pot ser una derrota completa. Si és realment la Segona Fundació. Recordi que seria un món de qui sap quants Muls.

—I què es proposa fer?

—Aterrar en qualsevol planeta menor que sigui súbdit seu. Esbrinar tot el que puguem sobre Tazenda primer, i després improvisar a partir d’això.

—D’acord, no hi tinc cap objecció. I ara si no li sap greu m’agradaria apagar el llum.

Channis se n’anà fent adéu amb la mà.

I en la foscor de la seva minúscula cambra, en una illa de metall perduda en la immensitat de l’espai, el general Han Pritcher romania despert, darrere pensaments que el conduïren a fantàstiques conclusions.

Si tot el que havia decidit amb tant d’esforç era cert —i els fets començaven a corroborar-ho— aleshores Tazenda era la Segona Fundació. No hi havia sortida. Però, com? Com? Podia ser Tazenda? Un món ordinari? Un món que no es distingia dels altres? Un tuguri perdut enmig de les ruïnes d’un imperi? Una estrella perduda entre fragments? Recordà, vagament, el rostre arrugat del Mul i la seva veu prima quan solia parlar del psicòleg de l’antiga Fundació, Ebling Mis, l’únic home que —tal vegada— coneixia el secret de la Segona Fundació.

Pritcher recordà la tensió que hi havia en els mots del Mul:

—Era com si l’astorament s’hagués emparat de Mis. Era com si alguna cosa de la Segona Fundació hagués depassat tots els seus càlculs, i l’hagués dut en una direcció completament diferent del que podia suposar. Si hagués pogut llegir en els seus pensaments en comptes de les seves emocions! Tot i així les emocions eren senzilles i clares…, i per damunt de tot hi havia aquella immensa sorpresa.

La sorpresa era la clau. Quelcom summament sorprenent! I ara venia aquest xicot, aquest xicot rialler tot il·lusionat amb aquesta història de Tazenda i el seu vulgar subdesenvolupament. I devia tenir raó. L’havia de tenir. Altrament, res no tenia sentit.

L’últim pensament conscient de Pritcher tenia un punt de foscor. Aquell hiperrastrejador al costat del tub etèric encara era allà. Ho havia comprovat feia una hora, quan Channis no hi era.





Segon interludi


Era una trobada casual a l’avantsala de la Cambra del Consell, just uns moments abans de passar a la Cambra per discutir els assumptes del dia, i només van bescanviar unes quantes frases amb rapidesa.

—De manera que el Mul ve de camí.

—Jo també ho he sentit a dir. És arriscat! Terriblement arriscat!

—No pas si els esdeveniments s’ajusten a les funcions establertes.

—El Mul no és un home corrent…, i es fa difícil utilitzar els seus instruments escollits sense que ell ho detecti. Les ments controlades són molt difícils de penetrar. Diuen que ja s’ha adonat d’alguns casos.

—Sí, no sé pas com es podria evitar, això.

—Les ments no controlades són més fàcils. Però n’hi ha tan poques de les que estiguin en llocs de poder que no ho siguin…

Van entrar a la cambra. D’altres membres de la Segona Fundació els van seguir.





3. Dos homes i un camperol


Rossem és un d’aquells mons marginals generalment oblidats en la història galàctica i que a penes són apercebuts pels homes de les miríades de planetes més afortunats.

A les darreries de l’Imperi Galàctic, un grapat de presoners polítics n’havia ocupat els erms, mentre que l’observatori i la petita guarnició naval servien perquè no fos dit que estava abandonat. Més endavant, a l’època terrible de les guerres, fins i tot abans de Hari Seldon, els homes de naturalesa més dèbil, cansats de les contínues dècades d’inseguretat i perills, fugint dels planetes saquejats i d’una fantasmagòrica successió d’emperadors efímers que es vestien de porpra per uns quants anys desgraciats i infructuosos…, aquesta gent, deixaren el centre densament poblat per cercar refugi en els racons desolats de la Galàxia.

Pels erms glacials de Rossem, s’hi van començar a amuntegar pobles. El seu sol era un petit avar caravermell que es guardava tota l’escalfor per a ell, mentre la neu anava caient en flocs lleugers durant nou mesos de l’any. El resistent gra del país dormia sota el sòl durant aquells mesos de neu, després creixia i madurava a una velocitat gairebé frenètica, quan la radiació del sol arribava, de mala gana, als deu graus.

Petits animals semblants a les cabres pasturaven als prats, apartant la fina capa de neu amb les seves potetes de tres dits.

Els homes de Rossem obtenien així el seu pa i la llet, i quan s’ho podien permetre, fins i tot la carn. Els tenebrosos boscos que ocupaven la part equatorial del planeta fornien una fusta dura i llisa per a la construcció. Aquesta fusta, juntament amb algunes pells i minerals, fins i tot era exportable i les naus de l’Imperi venien de tant en tant i, en canvi, portaven maquinària pel camp, calefactors atòmics i televisors. Aquests últims no eren pas una incongruència, ja que els llargs hiverns imposaven una solitària hivernació entre els camperols.

La història imperial deixava de banda els camperols de Rossem. Les naus imperials podien portar notícies només a intèrvals espaiats, de tant en tant arribaven nous fugitius —una vegada n’arribà un grup relativament nombrós i s’hi establí— i portaven notícies de la Galàxia.

Fou llavors que els rossemites van saber de les arrasadores batalles i les poblacions delmades, i van sentir a parlar dels tirànics emperadors i els virreis rebels. I sospiraven i bellugaven el cap i s’acotaven el coll de pell al voltant de les cares barbades mentre seien a les places dels pobles sota un sol estantís i filosofaven sobre la maldat dels homes.

Després d’un temps, no hi van arribar més naus de comerç, i la vida es va fer més dura. El subministrament exterior d’aliments exquisits, tabac i maquinària es va deturar. Vagues notícies difoses per la tele els informaren d’esdeveniments cada vegada més inquietants. I, finalment, es va saber que Trantor havia estat saquejat. El gran món que era la capital de tota la Galàxia, l’esplèndida, incomparable llar plena d’història dels emperadors havia estat espoliada i convertida en ruïnes.

Era una cosa inconcebible, i molts dels camperols de Rossem, mentre conreaven la terra, van creure que la fi de la Galàxia s’apropava.

I aleshores, un dia que no era pas diferent dels altres, va tornar a arribar una nau. Els vells del poble van moure sàviament el cap i alçaren les seves cansades parpelles per murmurar que allò ja havia passat en temps dels seus pares…, però no era ben bé el mateix.

La nau no era pas una nau imperial. A la seva proa no hi havia l’ensenya lluminosa de la Nau-Espacial-i-el Sol de l’imperi. Era una carraca feta de trossos aprofitats d’altres naus…, i els homes que hi havia a dins s’autoanomenaven «soldats de Tazenda».

Els camperols estaven destarotats. Mai no havien sentit parlar de Tazenda, però tot i així van donar-los la benvinguda amb la seva hospitalitat tradicional. Els nouvinguts van fer preguntes sobre la naturalesa del planeta, el nombre d’habitants, el nombre de ciutats —una paraula que va ser mal compresa pels camperols, que van entendre que es referien a pobles i que va originar tota una confusió—, el seu tipus d’economia i coses per l’estil.

Van arribar altres naus i pertot el planeta fou proclamat que Tazenda era ara el món que governava i que s’establirien estacions recaptadores d’impostos a la zona equatorial —la part habitada— i que es recollirien, anualment, un cert percentatge de gra i pells seguint unes fórmules numèriques.

Els rossemites van parpellejar solemnement, sense saber gaire bé el que volia dir la paraula «impostos». Quan arribà l’hora de la recaptació, molts pagaren, mentre d’altres contemplaven tot astorats com els homes uniformats d’un altre planeta carregaven el blat de moro de les seves collites i les pells en grans vehicles terrestres.

D’ací i d’allà s’aplegaren camperols indignats traient antigues armes de caça, però mai no van arribar a fer res. Es van dissoldre remugant en veure els homes de Tazenda i comprovaren, consternats, com la seva dura lluita per la subsistència s’havia fet encara més dura.

Però arribaren a un nou equilibri. El governador de Tazenda vivia al poble de Gentri, on tots els rossemites tenien prohibida l’entrada. Ell i els seus oficials eren éssers desdibuixats d’un altre planeta que rarament es ficaven en els assumptes dels rossemites. Els recaptadors d’impostos, rossemites al servei de Tazenda, arribaven periòdicament, però ara ja formaven part del costum, i els camperols ja havien après a amagar el gra i a endur-se’n els ramats bosc endins, com també a procurar que la seva cabana no semblés gaire ostentosament pròspera. Aleshores, amb una expressió apagada i confusa contestaven tots els interrogatoris respecte als seus béns assenyalant amb un gest tot el que estava a la vista.

Fins i tot allò va anar desapareixent, els impostos van baixar, gairebé com si Tazenda s’hagués cansat de recollir moneda petita d’un món com aquell.

El comerç es va animar i potser Tazenda va trobar que allò era més profitós. La gent de Rossem ja no rebien els productes refinats de l’Imperi, però fins i tot la maquinària tazendiana i els productes alimentaris eren millors que els productes autòctons. Hi havia robes per a les dones que s’allunyaven de la tela grisa casolana, la qual cosa va ser molt important.

Així doncs, una vegada més, la història de la Galàxia anà fent el seu curs pacíficament, i els camperols van continuar esgarrapant a la terra els productes de la seva subsistència.

Narovi es bufà la barba mentre sortia de la seva casa de camperol. Les primeres nevades humitejaven la dura terra i el cel era cobert de núvols rosats. Alçà cautelosament els ulls i va decidir que no hi havia cap tempesta a punt de caure. Podria anar a Gentri sense gaire problemes i desfer-se del gra que li sobrava en canvi de suficients llaunes de menjar per passar la resta de l’hivern.

Es girà cap a la porta per cridar:

—Ei, vailet, hi ha combustible al cotxe?

Una veu respongué des de dins, i després el fill gran de Narovi, amb la barba rogenca un xic esclarissada encara, va sortir.

—El cotxe —digué un xic moix— té combustible i va bé si no fos pels eixos. Jo no en tinc la culpa, ja t’he dit que se l’ha de mirar un expert.

L’home va fer un pas enrere i esguardà el seu fill tot corrugant les celles; seguidament tirà la barbeta endavant i digué:

—Vols dir que és culpa meva? On i de quina manera puc aconseguir una bona reparació? Que no saps que hem tingut males collites aquests darrers cinc anys? O és que els meus ramats han pogut salvar-se de la pesta? Han pujat les pells totes soles…?

—Narovi! —La veu ben familiar que venia de dins el tallà a mitja frase.

Aleshores remugà:

—D’acord, molt bé…, i ara digues tu per què la teva mare s’ha de ficar en els assumptes entre pare i fill. Treu el cotxe i mira si els remolcadors de mercaderies estan ben subjectes.

Es va agafar les mans enguantades l’una amb l’altra i va tornar a mirar amunt. Els núvols rogencs eren més densos i del cel gris, que treia el cap per entre les clarianes, no en venia calor. El sol estava amagat.

Estava a punt de desviar la mirada quan els seus ulls es van quedar immòbils i va aixecar el dit gairebé automàticament per assenyalar el cel, amb la boca oberta per cridar, oblidant-se completament de l’aire fred.

—Dona! —exclamà amb energia—, vine aquí, dona.

Un cap indignat s’abocà a la finestra. Els ulls de la dona seguien el seu dit i es quedà bocabadada. Baixà les escales de fusta corrents fent una exclamació, agafant d’una revolada un vell xal i un mocador pel cap. Va sortir amb el mocador que li tapava el cap i les orelles i el xal dansant-li per sobre de les espatlles.

—És una nau de l’espai exterior —digué amb veu de nas.

—I què més podia ser? Tenim visitants, dona, visitants!

La nau anava baixant a poc a poc fins aterrar en un camp gelat a la part nord de les terres de Narovi.

—Però, què hem de fer? —digué la dona esbufegant—. Els podem oferir hospitalitat? Creus que està bé que caminin sobre el terra brut de la nostra cabana i mengin les restes del pastís que vaig fer la setmana passada?

—Creus que han d’anar a casa dels nostres veïns? —digué Narovi tot encès amb la cara ja vermella del fred, i els braços coberts de pells lluents agafaren l’espatlla fornida de la seva dona.

—Esposa de la meva ànima —li digué suaument a l’orella— agafa les dues cadires que tenim a la cambra de baix, mates una cria ben grassa i la rosteixes amb tubercles i després fas un pastís ben bo. I jo me’n vaig a rebre aquesta gent de l’espai exterior…, i… —féu una pausa, es va posar bé la gorra i continuà amb un to vacil·lant—: Sí, agafaré la meva gerra de cereal fermentat. Una beguda vigoritzant sempre va bé.

Els llavis de la dona es van moure en va durant aquell discurs. No en va sortir cap mot. I quan es va refer una mica només li va sortir un xirigueig sense sentit.

—Dona, què és el que van dir els Ancians del poble fa vuit dies? Eh? Va, fes memòria. Els Ancians van anar de casa en casa…, ells mateixos! Imagina’t si n’era d’important! Per demanar-nos que si aterrava qualsevol nau de l’espai exterior els ho comuniquéssim immediatament, per ordre del governador. I ara perdria aquesta oportunitat de guanyar-me el favor dels que tenen el poder? Mira’t la nau. N’has vista mai cap d’igual? Aquesta gent de l’espai exterior són rics i importants. El governador mateix envia missatges urgents als Ancians a fi que vagin de granja en granja amb aquest temps tan dolent que fa. Potser el missatge diu que aquests homes són molt benvolguts pels senyors de Tazenda…, i és justament a la meva granja on han aterrat.

Gairebé saltava d’emoció.

—Ara els rebrem amb la deguda hospitalitat…, es mencionarà el meu nom al governador…, i, què hi haurà que no puguem aconseguir?

La seva dona s’adonà de seguida que feia un fred que pelava, vestida com anava amb la roba d’estar per casa. Es va dirigir cap a la porta, tot cridant per damunt de l’espatlla:

—Vés-hi corrents, doncs.

Però s’adreçava a un home que ja se n’havia anat a tota velocitat cap a la línia de l’horitzó on aterrava aquella nau.

Ni la fredor d’aquell món ni la solitud dels seus espais deserts preocupaven el general Han Pritcher. Ni tampoc la pobresa dels seus voltants, ni el camperol suat que els acompanyava. El que l’inquietava era quina tàctica seria la més prudent. Ell i Channis eren tots sols allà.

La nau, l’havien deixada a l’espai i en circumstàncies ordinàries no calia preocupar-se’n, però tot i això no acabava d’estar tranquil. Naturalment Channis era el responsable d’aquella acció. Es mirà el jove i se’l trobà mig aclucant alegrement els ulls per veure l’espai entre les cortines de pell per on treia el cap una dona amb la mirada curiosa i la boca badada.

Channis, almenys, semblava trobar-se perfectament a gust. Pritcher es va prendre això amb cara de pomes agres. El seu joc no funcionava exactament com ell havia desitjat. Amb tot, mentrestant, els seus emissors-receptors de polsera eren la seva única connexió amb la nau.

I aleshores el camperol, que era el seu amfitrió, somrigué d’orella a orella, i digué amb veu aduladora i respectuosa:

—Nobles Senyors, els demano permís per dir-los que el meu fill gran, un xicot bo i que val molt però al qual la meva pobresa m’impedeix d’educar com ell es mereix, m’ha informat que els Ancians arribaran aviat. Confio que la seva estada aquí hagi estat tan agradable com ho permeten les meves possibilitats, perquè sóc un camperol pobre però treballador, honest i humil, tothom amb qui parlin els ho dirà.

—Els Ancians? —preguntà Channis amb to despreocupat—. Són els que manen en aquesta zona?

—Exactament, Nobles Senyors, i són gent honesta i digna tots ells ja que el nostre poble és conegut per tot Rossem per ser un lloc just i respectable, tot i que la vida és dura i els productes dels camps i els boscos migrats. Potser vostès podrien parlar amb els Ancians, Nobles Senyors, del respecte amb què tracto els viatgers i podria ser que ells sol·licitessin un nou camió per a la nostra granja, ja que el que teníem se’ns ha fet vell i a penes pot arrossegar-se, i d’ell depèn la nostra subsistència.

Semblava humilment ansiós i Han Pritcher va assentir amb la correcta condescendència que requeria el paper de «Nobles Senyors» que els havia estat assignat.

—Un informe de la seva hospitalitat arribarà a les orelles dels Ancians.

Pritcher aprofità els primers moments de soledat per parlar a Channis, que semblava com si tingués son.

—No m’agrada gaire aquesta reunió que hem de tenir amb els Ancians —digué—. Què en pensa vostè?

—Res. Què és el que el preocupa? —preguntà Channis, que semblava sorprès.

—Em penso que tenim coses millors a fer que cridar l’atenció aquí.

Channis parlava en veu baixa, però com si tingués pressa:

—Potser ens hauríem d’arriscar a cridar l’atenció en els nostres propers passos. No trobarem mai els homes que busquem simplement anant a les palpentes. Els homes que governen per mitjà de trucs mentals no cal que tinguin un poder aparent. En primer lloc, els psicòlegs de la Segona Fundació són molt probablement una minoria molt petita dins la població total, de la mateixa manera que en la Primera Fundació els tècnics i els científics eren també una minoria. Els habitants corrents són probablement només això: corrents. Els psicòlegs deuen estar molt ben amagats, i els homes que ostenten en aparença el poder deuen creu-re que són els veritables amos. La solució al nostre problema pot molt ben trobar-se aquí, en aquest planeta gelat.

»Miri, és ben senzill. Tazenda és molt probablement un món enorme de milions o centenars de milions d’habitants. Com podem nosaltres identificar els psicòlegs d’entre ells i així informar correctament el Mul que hem localitzat la Segona Fundació? Però aquí, en aquest planeta subordinat de camperols, tots els governants tazendians, ens n’ha informat el nostre amfitrió, estan concentrats al seu únic poble important: Gentri. Pot ser que només n’hi hagi uns quants centenars allà, Pritcher, i entre ells ben segur que hi trobem un o més d’un home de la Segona Fundació. Hi anirem si s’escau, però ara anem a veure els Ancians, abans que res…, és el pas lògic en el camí que seguim.

Es van apartar una mica l’un de l’altre, quan el seu amfitrió de barba negra irrompé de nou en l’habitació donant mostres evidents de nerviosisme.

—Nobles Senyors, els Ancians arriben. Els suplico una vegada més que els parlin bé de mi… —El nas gairebé li tocava a terra de la reverència tan servil que va fer.

—Li asseguro que ens en recordarem de vostè —digué Channis—. Són aquests els seus Ancians?

Aparentment ho eren. N’hi havia tres.

Un d’ells s’acostà. Féu una reverència dignament respectuosa i digué:

—És un honor per a nosaltres. Respectables Senyors, disposem de mitjà de transport per conduir-los i seria un plaer per a nosaltres gaudir de la seva companyia en la nostra Sala de Reunions.





Tercer interludi


El primer orador contemplà pensativament el cel nocturn. Núvols allargats lliscaven entre el feble resplendor de les estrelles. El cel semblava activament hostil. Quan estava de bones era fred i terrible, però ara contenia una estranya criatura, el Mul, i aquest contingut semblava que l’enfosquia i l’espessia amb una maligna amenaça.

La reunió havia acabat. No havia durat gaire. Es van posar sobre la taula els dubtes i les preguntes inspirades pel difícil problema matemàtic que representava haver de tractar amb un mutant mental de característiques incertes. Calia considerar totes les permutacions extremes.

N’estaven, tot i així, segurs? En algun lloc d’aquesta regió de l’espai, a una distància accessible tenint en compte els espais galàctics, es trobava el Mul. Què es proposava fer?

Era força fàcil manipular els seus homes. Reaccionaven i ho feien d’acord amb el pla.

Però, i el Mul què?





4. Dos homes i els Ancians


Els Ancians d’aquesta regió particular de Rossem no eren exactament el que se’n podria esperar. No eren pas una mera extrapolació dels camperols, més grans, més autoritaris, menys amistosos. Res d’això.

La dignitat que els distingia des del primer encontre es va anar accentuant fins a esdevenir la seva característica predominant.

S’assegueren al voltant de la seva taula ovalada com a pensadors greus i de moviments lents. La majoria havia passat la seva època d’esplendor físic, tot i que els pocs que duien barba la portaven curta i ben curosa. Malgrat això, n’hi havia prou que semblaven no haver passat la quarantena, la qual cosa deixava ben clar que el terme d’«Ancians» era més aviat un terme de respecte que no pas una descripció literal de l’edat.

Els dos que provenien de l’espai exterior eren al cap de taula i, en el silenci solemne que acompanyà l’àpat frugal que semblava més cerimoniós que no pas alimentós, engoliren aquella atmosfera nova i contrastant.

Després del menjar i d’una o dues respectuoses intervencions —massa curtes i senzilles per anomenar-les discursos—, que van fer per aquells Ancians que aparentment gaudien de més estima, començà a regnar certa informalitat en l’assemblea.

Era com si la dignitat de saludar els personatges estrangers hagués donat pas finalment a les qualitats amistoses de la ruralia: la curiositat i la confiança.

Es van amuntegar al voltant dels dos estrangers fent-los arribar un doll de preguntes.

Els van demanar si era difícil pilotar una nau espacial, quanta tripulació calia per fer la feina, si es podien construir millors motors per als seus vehicles terrestres, si era cert que rarament nevava en altres mons, tal com es deia que era el cas de Tazenda, si era lluny, com teixien les seves teles, i què els donava aquella lluentor metàl·lica, per què no duien pells, si s’afaitaven cada dia, quina mena de pedra era la de l’anell de Pritcher…, la llista era inacabable.

I gairebé sempre adreçaven les seves preguntes a Pritcher com si, per ser el més gran, automàticament li conferissin més autoritat. Pritcher es va veure forçat a respondre cada vegada amb més gran detall. Era com estar voltat per una colla de vailets. Les preguntes que feien eren d’una immensa i desarmant ingenuïtat. La seva avidesa per saber era completament irresistible, impossible d’eludir.

Pritcher explicà que les naus espacials no eren difícils de pilotar i que la tripulació variava, en relació amb les dimensions de la nau, d’un a uns quants, que els motors dels seus vehicles terrestres, tot i que en desconeixien els detalls, sens dubte podien millorar-se, que els climes del món variaven enormement, que en el seu món vivien centenars de milions de persones, però que aquella xifra era insignificant comparada amb el gran imperi de Tazenda, que les seves robes estaven teixides a base de silicones i que la lluentor metàl·lica era produïda per una adequada orientació de la superfície de les molècules, i que podien escalfar-les de manera artificial de forma que les pells es feien innecessàries, que s’afaitaven cada dia, i que la pedra del seu anell era una ametista. La llista continuava interminablement. I es va trobar que, enfront d’aquella colla de provincians el seu posat distant perdia consistència, en contra de la seva voluntat.

I a cada pregunta que responia s’organitzava entre els Ancians una xerradissa per debatre la informació que havien aconseguit. Es feia difícil seguir aquelles discussions internes perquè parlaven l’idioma universal galàctic amb el seu accent, una llengua que, malgrat el llarg temps de separació dels corrents del parlar actual, havia esdevingut arcaica.

Es podria dir que els seus curts comentaris eren al límit de la comprensió, però d’alguna manera eludien la interpretació exacta del seu significat.

Fins que, finalment, Channis interrompé per dir:

—Estimats Senyors, ara ens hauran de respondre vostès una estona, ja que nosaltres som estrangers i ens interessaria molt saber tot el possible sobre Tazenda.

I el que va succeir aleshores va ser que es va fer un gran silenci i cadascun dels fins aleshores loquaços Ancians va quedar mut. Les seves mans que fins a aquell moment no havien parat de moure’s, acompanyant delicadament els seus mots com si fos per donar-los més amplitud de mires i conferir-los variats matisos, s’abaixaren en repòs, sobtadament. Es miraren furtivament entre ells, aparentment desitjosos de deixar que els altres prenguessin la paraula.

Pritcher intervingué de seguida.

—El meu company ha dit això en to amistós, ja que la fama de Tazenda s’estén per tota la Galàxia i nosaltres, naturalment, no deixarem d’informar el governador de la lleialtat i la devoció dels Ancians de Rossem.

No es va sentir cap sospir d’alleujament, però els rostres es van il·luminar. Un dels Ancians es va fregar la barba amb el dit gros i l’índex estirant-la amb una lleugera pressió i digué:

—Som els fidels servidors dels Senyors de Tazenda.

L’enuig que sentia Pritcher per la inoportuna pregunta que havia fet Channis es dissipà. Almenys era evident que l’edat, que darrerament semblava pesar-li, no li havia fet perdre la seva habilitat per suavitzar els errors comesos pels altres.

I prosseguí:

—Nosaltres, allunyats com estem en el nostre racó d’univers, no coneixem gaire la història passada dels Senyors de Tazenda. Suposem que han estat governant aquí, de forma benevolent, durant molt de temps.

El mateix ancià que havia parlat abans, respongué:

—Ni l’avi del més vell de nosaltres no pot recordar un temps en què no hi hagués els Senyors.

—No hi ha hagut un temps de pau?

—Sempre! —vacil·là—. El governador és un Senyor fort i poderós que no dubtaria a castigar els traïdors. Cap de nosaltres no n’és, de traïdor, naturalment.

—Devia castigar algú en el passat, tal com es mereix, suposo.

—Aquí no hi ha traïdors, no ho som nosaltres ni ho han estat els nostres pares ni els nostres avis. Però n’hi ha hagut en altres mons —explicà dubtant altre cop— i ben aviat han trobat la mort. No és bo que pensem en això, perquè som gent humil, camperols pobres i no ens hem de preocupar dels assumptes de la política.

L’ansietat en la seva veu i la preocupació general als ulls de tots eren ben patents.

—Que ens podran informar —digué Pritcher per suavitzar la situació—, com ens ho hem de fer per tenir una audiència amb el governador?

I, instantàniament, un element de sobtada agitació s’emparà de la situació.

Després d’una llarga estona, l’Ancià digué:

—Escolti, que no ho sap? El governador serà aquí demà. Els estàvem esperant. Ha estat un gran honor per a nosaltres. Nosaltres…, desitgem sincerament que li doni un informe satisfactori de la nostra lleialtat envers ell.

Pritcher va fer una ganyota.

—Ens estaven esperant?

L’Ancià es mirà l’un i l’altre amb sorpresa.

—Per què ho pregunta? Ja fa una setmana que estàvem al corrent de la seva arribada.

L’allotjament que els van assignar era indubtablement luxós per al món on eren. Pritcher havia viscut en llocs pitjors. Channis no mostrava res més sinó indiferència envers tot el que el voltava. Però hi havia entre ells un punt de tensió diferent del que havia existit fins aleshores. Pritcher sentia que s’apropava el moment de prendre una decisió definitiva i, no obstant això, veia la conveniència de continuar esperant. Tenir una audiència amb el governador significava ampliar les dimensions del joc fins a fer-les perilloses, però d’altra banda guanyar podia significar multiplicar els beneficis. Sentí un rampell de ràbia en veure que Channis tenia les celles lleugerament corrugades, en veure la delicada incertesa amb què el jove es mossegava el llavi inferior ensenyant les dents de dalt. Detestava aquella inútil comèdia i desitjava acabar-la.

—Sembla que se’ns han avançat —digué.

—Sí —respongué Channis simplement.

—Només això? No sap dir res més important? Arribem aquí i ens adonem que el governador ens estava esperant. Molt probablement comprovarem per boca del governador que Tazenda mateix ens espera. Quin valor té aleshores tota la nostra missió?

Channis alçà els ulls, sense esforçar-se a amagar el to trist de la seva veu:

—Esperar-nos és una cosa i saber qui som i per què hem vingut n’és una altra.

—S’imagina que podrà mantenir-ho amagat a homes de la Segona Fundació?

—Potser. I per què no? Posaria vostè la mà al foc? Suposi que han detectat la nostra nau a l’espai. Que potser és estrany que un regne mantingui llocs d’observació fronterers? Encara que fóssim estrangers ordinaris, despertaríem el seu interès.

—Prou interès perquè el governador en persona vingui a nosaltres en comptes de ser nosaltres que anem cap a ell?

—Això ja ens ho trobarem després —digué Channis arronsant les espatlles—. Ara vejam com és aquest governador.

Pritcher ensenyà les dents fent un somriure inexpressiu. La situació s’anava tornant ridícula.

Channis procedí amb una estranya animació:

—Si més no sabem una cosa. Tazenda és la Segona Fundació o un milió de petits indicis apunten unànimement cap a una direcció equivocada. Com interpreta, si no, l’evident terror que aquesta gent sent envers Tazenda? Jo no veig cap signe de dominació política. Pel que sembla, els seus grups d’Ancians es reuneixen lliurement sense interferències de cap mena. Els impostos de què parlen no em sembla pas que siguin generals ni que es recaptin gaire eficaçment. Els nadius parlen molt de pobresa però es veuen forts i semblen ben alimentats. Les cases són humils i els pobles també s’hi veuen, però es nota ben bé que ho fan expressament. De fet, aquest món em fascina. Mai no n’he vist cap de tan inhòspit i, tot i amb això, estic convençut que la població no pateix i que les seves vides senzilles els donen una equilibrada felicitat que manca a les sofisticades poblacions dels centres més avançats.

—No serà pas un admirador de les virtuts rurals, vostè?

—Les estrelles no ho vulguin! —a Channis li va semblar que la idea li feia gràcia—. Simplement assenyalo el significat de tot això. Aparentment, Tazenda és un administrador eficient…, eficient en un sentit força diferent al de l’Antic Imperi o de la Primera Fundació, o fins i tot de la nostra pròpia Unió. Tots ells han aportat l’eficiència mecànica als seus súbdits a costa de valors més intangibles. Tazenda els dóna felicitat i benestar… No se n’adona que tota la seva orientació és diferent? No és física, sinó psicològica.

—Ah, sí? —Pritcher es va permetre aquesta ironia—. I el terror amb què parlen aquests Ancians del càstig de traïció imposat per aquests psicòlegs bonifacis que els administren? Com ho fa lligar amb la seva tesi?

—Han estat ells objecte d’aquest càstig? Només parlen del càstig que han sofert d’altres. És com si el coneixement del mateix càstig els hagués estat tan ben implantat que no calgués utilitzar-lo mai. Les actituds mentals adequades són inserides d’aquesta manera en les seves ments i estic segur que no hi ha cap soldat tazendià en tot el planeta. No se n’ha adonat de tot això?

—Potser me n’adonaré —digué fredament Pritcher— quan vegi al governador. D’això…, i si manipulessin les nostres ments?

Channis respongué amb un brutal despreci:

—Vostè ja hi hauria d’estar acostumat.

Pritcher es va tornar perceptiblement blanc, i, fent un esforç, es girà. Aquell dia no van tornar a dirigir-se la paraula.

Era ja en la fredor glacial de la nit silenciosa i sense vent, mentre escoltaven els sorollets de la respiració l’un de l’altre, quan Pritcher, calladament, ajustà el seu retransmissor de polsera a la regió d’ultraones que era inaccessible i Channis amb tocs silenciosos fets amb l’ungla, contactà amb la nau.

La resposta arribà en breus períodes de vibració silenciosa que a penes si traspassava el llindar de l’audició.

—Cap comunicació encara? —preguntà Pritcher per dues vegades.

—Cap. Continuem esperant —fou la resposta totes dues vegades.

Va sortir del llit. Feia fred a l’habitació i es va embolicar amb el cobrellit de pell, mentre seia a la cadira i contemplava les estrelles amuntegades, tan diferents en lluentor i complexitat de disposició de la boira uniforme de la Lent Galàctica que dominava el cel nocturn de la seva Perifèria nadiua.

En algun lloc de les estrelles es trobava la resposta a la pregunta que ara el turmentava, i sentí el desig que aquella solució arribés i així acabés tot aquell assumpte.

Per uns instants es tornà a preguntar si el Mul tenia raó, si la conversió no li hauria pres la seva aguda i ferma confiança en si mateix. O eren coses de l’edat i de les fluctuacions d’aquests darrers anys?

No li importava pas gaire.

Estava cansat.

El governador de Rossem arribà fent escassa ostentació. El seu únic acompanyant era un home uniformat que conduïa el seu vehicle terrestre. El vehicle era un disseny luxós, però a Pritcher li va semblar poc pràctic. Era poc maniobrable, sobretot a l’hora de girar; més d’una vegada va semblar encabritar-se després d’un canvi de marxes massa ràpid. Era evident, en veure aquell disseny, que el vehicle funcionava amb energia química i no pas atòmica.

El governador tazendià caminà suaument per damunt de la fina capa de neu i anà avançant per entre les dues rengleres d’Ancians respectuosos. No se’ls va mirar i va entrar de pressa. Ells el van seguir.

Des dels allotjaments que els havien estat assignats, els dos homes de la Unió del Mul ho observaren tot. Ell, el governador, era rabassut, força quadrat, baix i d’aspecte corrent.

Però, què importava tot allò?

Pritcher es maleïa ell mateix per estar tan nerviós. El seu rostre, per ser sincers, continuà amb una calma impassible, per la qual cosa no se sentia humiliat davant de Channis, però era ben conscient que la seva pressió sanguínia havia pujat i que tenia la gola seca.

No era un cas de temor físic. Ell no era pas un d’aquells homes obtusos, trossos de carn sense nervis ni imaginació, massa estúpids per sentir mai por. Ell, a la por física, li podia fer front.

Però allò era diferent. Era una altra mena de por.

Llançà una ullada a Channis. El jove s’estava mirant les ungles com qui no sap què fer i s’allisava algunes irregularitats.

Alguna cosa en l’interior de Pritcher va bullir d’indignació. Què podia témer Channis de la manipulació mental?

Pritcher va agafar aire mentalment i intentà recordar. Com era ell abans que el Mul convertís el demòcrata fervent que havia estat? Es feia difícil de recordar-ho. No podia localitzar-se mentalment. No era capaç de trencar les connexions que l’unien emocionalment al Mul. A nivell intel·lectual, podia recordar que una vegada va intentar assassinar el Mul, però ni esforçant-se al màxim no podia connectar amb les emocions que sentia aleshores. Podia tractar-se de l’instint de protecció de la seva pròpia ment, tot i així, només evocant intuïtivament el que aquestes emocions podien haver estat —sense comprendre’n els detalls, sinó simplement intuint-ne la tendència— li va venir mareig.

I què si el governador remenava la seva ment?

I què si els circells mentals d’una Segona Fundació s’insinuaven en les escletxes emocionals del seu cervell controlat i les treien enfora per connectar-hi?

No hi va haver cap sensació el primer cop, ni dolor, ni sotragada, ni tan sols una sensació de discontinuïtat emocional. Sempre havia estimat el Mul. Si havia existit mai un temps molt llunyà —cinc anys enrere— en què ell hagués pensat que no l’estimava i l’hagués fins i tot odiat, allò només era una espantosa il·lusió. El pensament d’aquella il·lusió el feia sentir incòmode. Però no sentia cap dolor.

Tornaria a passar-li el mateix amb el governador? És que potser tot el que havia succeït fins aleshores, tot el temps al servei del Mul, tota l’orientació de la seva vida, anava a deixar pas al seu somni confús d’una altra vida contingut en la paraula Democràcia? Seria el Mul tan sols un somni i la seva lleialtat exclusivament per a Tazenda?

Es va girar de cop.

Tenia un fort desig de vomitar.

I aleshores la veu de Channis ressonà en la seva orella:

—Em penso que arriba, general.

Pritcher es tornà a girar. Un Ancià havia obert silenciosament la porta i era dret al llindar i amb posat tranquil i respectuós va anunciar:

—Sa Excel·lència, Governador de Rossem, en nom dels Senyors de Tazenda, es complau a concedir el permís per a una audiència i sol·licita que es presentin davant d’ell.

—Ben segur —Channis es cordà el cinturó i s’ajustà la caputxa rossemiana al cap.

Pritcher va prémer les barres. Ara començava realment el joc.

El governador de Rossem no tenia un aspecte gaire especial. L’única cosa és que era gairebé calb i el poc cabell que tenia era prim i castany clar, tirant a gris i li donava un cert aire benevolent. Tenia els arcs superciliars sortits, i els ulls, col·locats al bell mig d’una xarxa finíssima d’arrugues, semblaven calculadors; però la seva barbeta acabada d’afaitar es veia suau i petita i, segons els seguidors de la convenció universal de la pseudociència que llegeix el caràcter a través dels trets facials, se’l veia «dèbil».

Pritcher va deixar de banda els ulls i observà el seu mentó. Ignorava si allò podia ser efectiu…, si és que hi havia res efectiu.

La veu del governador era prima, indiferent:

—Benvinguts a Tazenda. Us saludem en pau. Ja heu menjat?

La seva mà de dits llargs i venes sortides, saludà amb un gest quasi reial cap a la taula en forma de U.

Els assistents s’inclinaren i després s’assegueren. El governador es col·locà a la part anterior de la base de la U, els altres se situaren a la part interior, mentre que els Ancians formaven dues fileres asseguts al llarg dels dos braços de la taula.

El governador parlava amb frases curtes i abruptes, elogiant el menjar importat de Tazenda —que realment era diferent, si no és que era millor, que el menjar poc refinat dels Ancians—, criticant el clima de Rossem i referint-se en to casual a les complicacions dels viatges espacials.

Channis parlava poc, Pritcher gens.

Finalment, acabà. Quan ja no quedaven les petites fruites confitades, van treure les estovalles i el governador es va recolzar sobre el seient. Els seus ullets guspirejaven.

—He indagat sobre la vostra nau. Naturalment vull assegurar-me que rep l’atenció adequada i que li donen un repàs general. M’han dit que se’n desconeix la situació.

—Exactament —respongué Channis com aquell que res—. L’hem deixada a l’espai. És una nau gran, adequada per fer llargs viatges a regions a vegades hostils, i vam creure que si aterrava aquí podria aixecar dubtes sobre les nostres pacífiques intencions. Vam preferir aterrar sols, sense armes.

—Un acte amistós —comentà el governador, sense convicció—… Una nau gran, diu?

—No és pas una nau de guerra, Excel·lència.

—Mmm. I d’on veniu, vosaltres?

—D’un petit món del sector de Santarmi, Excel·lència. Pot ser que no estigui al corrent de la seva existència perquè és poc important. Estem interessats a establir relacions comercials.

—Comercials, oi? I què és el que veneu?

—Maquinària de tota mena, Excel·lència. En canvi de menjar, fusta, metalls…

—Mmm —el governador semblava com si no s’ho acabés de creure—. No hi entenc gaire d’aquestes coses, jo. Potser es podria arribar a un acord en benefici mutu. Potser, després d’haver examinat les vostres credencials a fons, perquè ja us deveu imaginar que el meu govern necessitarà una detallada informació abans de tirar l’assumpte endavant. Quan jo hagi examinat la vostra nau serà convenient que us dirigiu a Tazenda.

No hi va haver resposta, i l’actitud del governador es va refredar considerablement.

—Abans que res, però, necessito examinar la vostra nau.

—Malauradament, ara l’estan reparant —digué Channis amb un to distant—. Si Sa Excel·lència ens dóna quaranta-vuit hores, podrem complaure’l.

—No estic acostumat a esperar.

Per primera vegada Pritcher creuà la seva mirada amb la de l’altre, i es va quedar gairebé sense alè. Durant uns instants va tenir la sensació d’esfondrar-se, però de seguida va desviar la vista.

Channis no va cedir.

—La nau no pot aterrar fins d’aquí a quaranta-vuit hores, Excel·lència —digué—. Ens té aquí i estem desarmats. Pot dubtar de les nostres honestes intencions?

Es féu un llarg silenci, i aleshores el governador digué bruscament:

—Parleu-me del món d’on veniu.

I això fou tot. Ja no es van pronunciar més frases desagradables. El governador, havent acomplert el seu deure oficial, perdé aparentment interès en la qüestió i l’audiència acabà força ensopida.

I quan tot hagué acabat, Pritcher es tornà a trobar en els seus allotjaments i s’examinà a si mateix.

Amb molta cura, contenint l’alè, va intentar «sentir» les seves emocions. Certament no li semblaven diferents, però, és que les «hauria» pogudes sentir diferents? S’havia sentit diferent després de la conversió del Mul? No li havia semblat tot tan natural, com havia de ser?

Aleshores, féu un experiment.

Amb una freda determinació, cridà per dins de les silencioses cavernes de la seva ment: «La Segona Fundació ha de ser localitzada i destruïda».

I l’emoció que acompanyà aquell crit va ser un odi convençut. Ni tan sols hi hagué la més mínima vacil·lació.

Quan pensà a substituir les paraules «Segona Fundació» per «Mul» de poc que no s’ofega i se li paralitza la llengua.

Fins aquí, tot anava bé.

Però…, i si l’havien manipulat d’una altra manera…, més subtil? I si s’haguessin produït petits canvis? Canvis que no hauria pogut detectar perquè la seva mateixa existència hagués deformat el seu criteri?

No hi havia manera de saber-ho.

Però encara sentia total lleialtat envers el Mul. Si allò no havia canviat, la resta no tenia importància.

Dirigí un altre cop la seva ment cap a l’acció. Channis estava ocupat a l’altra punta de l’habitació. El dit de Pritcher pitjà distretament el comunicador de polsera. La resposta que en va rebre li va produir una tal onada d’alleujament que el va deixar relaxat.

Els músculs quiets de la seva cara no el van trair, però per dins saltava d’alegria…, i quan Channis es girà per mirar-se’l s’adonà que la farsa estava a punt d’acabar.





Quart interludi


Els dos Oradors es creuaren en el camí i l’un va deturar l’altre.

—Tinc notícies del Primer Orador.

En la mirada de l’altre brillà una certa aprensió.

—Punt d’intersecció?

—Sí! Tant de bo que visquem per veure l’albada!





5. Un home i el Mul


No hi havia cap signe en les accions de Channis que indiqués que s’havia adonat del canvi subtil en l’actitud de Pritcher i en les seves relacions mútues. Es va recolzar al dur banc de fusta i eixancarrà les cames davant seu.

—Quina impressió li ha fet el governador?

Pritcher arronsà les espatlles.

—Cap. Certament no m’ha semblat pas un geni mental. Un exemplar ben insignificant de la Segona Fundació, si és que procedeix d’allà.

—No crec pas que ho sigui, sap? No sé pas què pensar-ne. Imagini’s que vostè és de la Segona Fundació —Channis s’anava posant pensatiu—, què faria? Suposi que té una idea sobre quina és la nostra missió. Com ens tractaria?

—Intentaria la Conversió, naturalment.

—Com el Mul? —Channis alçà la vista amb rapidesa—. Ho sabríem si ens hagués convertit? Em pregunto…, i si fossin simplement psicòlegs, però tinguessin una gran intel·ligència.

—En aquest cas ja ens hauria matat de seguida.

—I la nostra nau? —Channis agità el seu dit índex enlaire—. És una farsa, Pritcher, amic meu. Només pot ser una farsa. Encara que ells puguin exercir el control emocional, nosaltres, vostè i jo, només som una pantalla. És al Mul a qui han de combatre, i són tan cautelosos amb nosaltres com nosaltres amb ells. Això, suposant que sàpiguen qui som.

—Què intenta fer? —digué Pritcher tot sorprès i amb un posat fred.

—Esperar —i recalcà bé la paraula—. Deixar que vinguin cap a nosaltres. Els preocupa la nau, probablement a causa del Mul. Han intentat intimidar-nos amb el governador però no els ha funcionat. No hem cedit. La pròxima persona que ens enviïn serà de la Segona Fundació, i ens proposarà alguna mena de tracte.

—I aleshores?

—Aleshores pactarem.

—No ho crec pas.

—Per què creu que això seria trair el Mul? No ho seria pas.

—No. El Mul pot neutralitzar qualsevol traïció que vostè pugui inventar. Però continuo sense creure-ho.

—Per què creu aleshores que no podem trair els de la Fundació?

—Potser no que no podem, però no és pas per això.

Channis abaixà la mirada fins al que l’altre duia tancat a la mà i digué categòricament:

—Vol dir que la raó és això.

Pritcher acaricià la seva arma.

—Exactament. Està arrestat.

—Per què?

—Per trair el Primer Ciutadà de la Unió.

Channis premé els llavis.

—Què passa?

—Traïció! Ja li ho he dit. I jo resoldré l’assumpte.

—Quines proves té? O bé són suposicions i imaginacions seves? Que s’ha tornat boig?

—No. I vostè? Creu que el Mul envia jovenets sense experiència a ridícules missions per no-res? Em va semblar estrany al principi, però vaig perdre el temps dubtant de mi mateix. Per què havia d’enviar-lo a vostè? Perquè sap com somriure i com vestir-se? Perquè té vint-i-vuit anys?

—Potser perquè se’m pot tenir confiança. O és que no vol buscar motius lògics?

—Tots dos som paradoxes, paradoxes que encaixen l’una amb l’altra, O és que només estem immersos en un joc verbal per veure qui diu menys amb més paraules?

I l’arma avançà, amb Pritcher al darrere. S’aturà ben dret davant l’home jove.

—Aixequi’s!

Channis l’obeí, però sense apressar-se massa, i sentí la boca de l’arma que li tocava el cinturó però no va contraure els músculs abdominals.

—El que el Mul volia era trobar la Segona Fundació —digué Pritcher—. Ell va fracassar i jo també, i un secret que cap dels dos no aconsegueix trobar significa que és ben amagat. Només quedava una possibilitat: trobar un home que en conegués l’amagatall.

—No seré pas jo, aquest?

—Aparentment sí. Llavors ho ignorava, però encara que la meva ment treballi ara més lentament, encara ho fa en direcció encertada. Amb quina facilitat vam localitzar l’extrem estel·lar! I amb quina miraculosa exactitud va examinar el punt correcte de la Lent entre un infinit nombre de possibilitats! I un cop fet això, amb quina facilitat va trobar el punt exacte d’observació! Estúpid ximple! Fins a quin extrem em va subestimar vostè que arribés a creure que m’empassaria una combinació tal de casualitats impossibles?

—Vol dir que ho he fet massa bé?

—Massa bé per a un home lleial.

—Perquè els models d’èxit que vostè em va donar eren massa baixos.

La pistola amenaçava, tot i que en la cara que s’enfrontava a Channis només la lluentor freda dels seus ulls traïen una ira creixent.

—Perquè vostè està a sou de la Segona Fundació.

—A sou? —digué amb un menyspreu infinit—. Demostri-ho.

—O sota influència mental.

—Sense que ho sàpiga el Mul? Això és ridícul.

—Amb coneixement del Mul, ximplet, precisament amb el coneixement del Mul. S’imagina que li hauria donat una nau per jugar, a algú que no fos vostè? Ens ha conduït a la Segona Fundació tal com se suposava.

—Per fi diu alguna cosa assenyada entremig de tanta xerrameca absurda. Puc preguntar per què se suposa que estic fent tot això? Si fos un traïdor, per què el duria fins a la Segona Fundació? Per què no passejar-lo amunt i avall de la Galàxia alegrement sense trobar res més del que vostè mateix va trobar?

—A causa de la nau. I perquè els homes de la Segona Fundació necessiten òbviament material bèl·lic per a la seva defensa.

—Haurà de donar-me una explicació millor. Una nau no significa res per a ells, i si creuen que aprendran ciència amb ella i que podran construir centrals d’energia atòmica d’aquí a un any, aquests homes de la Segona Fundació deuen ser molt ingenus, valga’m Déu! Gairebé tan ingenus com vostè, gosaria dir.

—Tindrà l’oportunitat d’explicar tot això al Mul.

—Que tornem a Kalgan?

—Ben al contrari. Ens quedem aquí. És el Mul qui es reunirà amb nosaltres dintre de quinze minuts…, més o menys. Que es pensava que no ens seguiria, estúpid presumit set-ciències? Ha fet molt bé el seu paper d’esquer a la inversa. Potser no ha fet arribar les nostres víctimes a nosaltres, però si més no ens ha fet arribar a les víctimes.

—Que em puc asseure —preguntà Channis— i explicar-li una cosa per mitjà de dibuixos? Si us plau.

—Continuï dempeus.

—Bé, li ho puc explicar també de peu dret. Creu que el Mul ens ha seguit a causa de l’hiperrastrejador que hi ha al circuit de comunicació?

Channis no hauria pogut jurar si l’arma s’havia mogut.

—No sembla pas sorprès —digué—, però no penso pas perdre temps dubtant si està sorprès o no. Sí, sabia que existia. I ara, després d’haver-li demostrat que sé quelcom que vostè creia que jo no sabia, li diré una cosa que vostè no sap i que jo sé que no sap.

—Es permet fer massa preliminars, Channis, hauria cregut que tenia el motor de l’enginy més ben greixat.

—Això no és cap invenció. Hi ha hagut traïdors, naturalment, o agents enemics, si prefereix aquest terme. El Mul en va tenir coneixement d’una manera ben curiosa. Sembla ser que alguns dels seus Convertits han estat manipulats.

Aquesta vegada la pistola es va moure. No hi havia el més mínim dubte.

—Vull recalcar ben bé això, Pritcher. Aquesta és la raó per la qual em necessitava. Jo no sóc un Convertit. Que no li va dir ben clar que necessitava algú que no fos Convertit? Li’n va donar el motiu real o no?

—S’haurà d’inventar alguna altra cosa, Channis. Si jo estigués en contra del Mul ho sabria.

Pritcher va sondejar la seva ment amb rapidesa. Era la mateixa. No hi havia res d’estrany. Sens dubte l’home estava mentint.

—Vol dir que se sent lleial envers el Mul. No manipulen pas la seva lleialtat perquè, segons va dir el Mul, seria massa fàcil de detectar. Però com se sent a nivell mental? Indolent? Des que vam començar aquest viatge s’ha sentit sempre normal? O s’ha sentit estrany de vegades com si no fos ben bé vostè mateix? Què prova de fer, foradar-me el cos sense prémer el gallet?

Pritcher va enretirar la pistola uns mil·límetres.

—Què vol dir amb això?

—Vull dir que l’han estat manipulant. No va veure el Mul com instal·lava l’hiperrastrejador. No va veure ningú fent-ho. Només se’l va trobar allà i va suposar que havia estat el Mul i des de llavors ha suposat que ens estava seguint. Miri, el receptor de polsera que porta és capaç d’estar en contacte amb la nau en una longitud d’ona que el meu ja no capta. Que es pensava que no me n’havia adonat? —Parlava de pressa, ara, tot enfadat. La seva aparent indiferència s’havia convertit en ràbia—. Però no és pas el Mul qui ens està seguint. No és el Mul.

—Qui doncs, si no?

—Bé, no s’ho imagina? Vaig trobar l’hiperrastrejador el dia que vam marxar. Però no penso pas que sigui el Mul. Ell no tenia cap motiu per desconfiar fins aquest punt. No comprèn que hauria estat absurd? Si jo fos un traïdor i ell ho hagués sabut, m’haurien pogut convertir amb la mateixa facilitat que ho han fet amb vostè, i aleshores m’haurien pogut treure el secret de la localització de la Segona Fundació de la ment, sense enviar-me a recórrer mitja Galàxia. Pot guardar un secret sense que el Mul ho sàpiga? I si jo no ho sabia, aleshores no podia conduir-l’hi. Per què enviar-m’hi en qualsevol dels dos casos?

»És evident que l’hiperrastrejador ha estat col·locat per un agent de la Segona Fundació. I és ell qui ens està seguint ara. L’haurien pogut fer caure en la trampa si la seva ment no hagués estat manipulada? Quina mena de normalitat és la seva si considera assenyada la més gran de les ximpleries? Jo conduir una nau fins a la Segona Fundació? Què farien amb una nau?

»És a vostè que volen, Pritcher. Vostè sap més de la Unió que qualsevol altre excepte el Mul, i no els és perillós, en canvi. Per això van implantar en la meva ment la direcció que havia de prendre la recerca. Naturalment, per a mi era impossible trobar Tazenda a l’atzar amb la Lent. Jo ho sabia. Però també sabia que teníem la Segona Fundació allà darrere que ens dirigia. Per què no jugar el seu joc? Era una batalla de blufs. Ells em volien a mi i jo volia saber la localització…, i cap dels dos no va poder embolicar l’altre.

»Però serem nosaltres qui perdrem si insisteix a apuntar-me amb aquesta arma. I no crec pas que sigui la seva intenció. Sinó la d’ells. Doni’m l’arma, Pritcher. Ja sé que li semblarà un error, però no ho pensa pas amb la seva ment, sinó amb la de la Segona Fundació. Doni’m l’arma, Pritcher, i farem front al que vingui tots dos junts.

Pritcher sentia una creixent confusió, horroritzat. Era plausible! Podia anar tan equivocat? Per què aquell etern dubte de si mateix? Per què no n’estava segur? Què era el que feia tan plausible a Channis?

Plausible!

O era que la seva ment torturada lluitava contra una invasió de l’enemic?

Estava dividit en dos.

Va veure confusament Channis al seu davant, amb la mà estirada…, i de sobte va adonar-se que acabaria donant-li l’arma.

Els músculs de la seva mà eren a punt de contraure’s per fer-ho quan la porta s’obrí a poc a poc al seu darrere…, i ell es girà.

Potser hi ha homes a la Galàxia que poden confondre’s amb d’altres amb relativa facilitat, de la mateixa manera que poden confondre’s estats anímics ben diferents en determinats moments. Però el Mul estava per damunt de qualsevol combinació dels dos factors.

Ni tan sols la confusió mental de Pritcher el va impedir de veure’s envaït per una onada instantània d’energia glacial i calculadora.

A nivell físic, el Mul no podia dominar cap situació. Tampoc no dominava aquella.

Era més aviat un personatge ridícul sota aquells diferents gruixos de roba que el feien semblar més gras però que no aconseguien donar-li unes dimensions normals. Anava tot embolicat i del seu nas, només n’era visible la punta vermella a causa del fred.

Probablement no podia existir una incongruència més gran en un personatge en missió de rescat.

—Guardi’s l’arma, Pritcher —digué.

Aleshores es girà cap a Channis, que s’havia assegut i arronsava les espatlles:

—El contingut emocional d’aquest lloc sembla força confús i conflictiu. Què és això que hi ha algú a més de mi que els està seguint?

Pritcher intervingué bruscament.

—Va ser col·locat l’hiperrastrejador a la nostra nau per ordre seva, senyor?

El Mul li dirigí una mirada freda.

—Naturalment. Hi ha alguna altra organització llevat de la Unió dels Mons que hi hagi tingut accés?

—Ell ha dit…

—Bé, com que ell és aquí, no cal que ens ho expliqui vostè. Deia alguna cosa, Channis? Sí. Però sembla ser que era errònia, senyor. Em creia que el rastrejador l’havia col·locat algú a sou de la Segona Fundació i que ens havien fet venir fins aquí amb alguna intenció que jo estava preparat per contrarestar. A més a més, tenia la impressió que el general estava més o menys a les mans d’ells.

—Sembla ser que ha canviat d’opinió.

—Em sembla que sí. Altrament no hauria estat vostè qui hauria entrat per la porta.

—Bé, aleshores, anem per parts —el Mul es va treure els diversos gruixos de roba embuatada i amb calefacció elèctrica.

»Els fa res que segui? Aquí estem segurs i perfectament a redós de qualsevol perill d’intrusió. Cap nadiu d’aquest munt de glaç no sentirà desitjós d’acostar-se en aquest lloc. Els ho ben asseguro —digué fent una tenebrosa al·lusió als seus poders.

—Per què tanta intimitat? És que ens serviran te i faran venir ballarines?

—No ho crec pas. Quina era la seva teoria, jove? Algú de la Segona Fundació ens estaria seguint amb un aparell del qual només jo disposo…, i, com diu que ha trobat aquest lloc, vostè?

—Sembla ser, senyor, si volem explicar alguns fets, que m’han implantat algunes nocions al cervell…

—Aquests mateixos individus de la Segona Fundació?

—I doncs, qui?

—I no se li ha acudit pensar que si algú de la Segona Fundació podia, mitjançant la seducció, la persuasió o la força, conduir-lo a la Segona Fundació amb propòsits ben concrets i suposo que vostè s’ha imaginat que han utilitzat mètodes similars als meus, encara que, recordi-ho, jo només puc implantar emocions, no pas idees, no li ha passat pel cap que ja no els calia col·locar un hiperrastrejador?

Channis alçà bruscament la mirada amb astorament i es trobà amb els ulls del seu sobirà. Pritcher remugà alguna cosa i relaxà visiblement les espatlles.

—No —respongué Channis—, no se m’ha acudit.

—O que si es veien obligats a rastrejar-lo, és que no se sentien capaços de dirigir-lo i que, vostè, sense estar dirigit, tenia ben poques possibilitats de trobar el camí i d’arribar aquí com ha arribat? No se li ha acudit, això?

—No, tampoc no se m’ha acudit.

—I, per què no? És que el seu nivell intel·lectual ha baixat tan en picat?

—L’única resposta és una pregunta, senyor. S’uneix al general Pritcher per acusar-me de traïdor?

—Pot defensar-se, cas que ho faci?

—Només puc dir el que he dit al general. Si fos un traïdor coneixeria la localització de la Segona Fundació, vostè em podria convertir i saber-ho directament. Si ha cregut necessari seguir-me, és que la desconec i, per tant, no sóc un traïdor. De manera que responc a la seva paradoxa amb una altra.

—Quina és, doncs, la seva conclusió?

—Que no sóc un traïdor.

—A la qual cosa he d’estar d’acord, atès que el seu argument és irrefutable.

—Puc preguntar, aleshores, per què ens ha seguit tan en secret?

—Perquè tot això té una tercera explicació. Tant vostè com Pritcher han explicat alguns fets, cadascun de vostès a la seva manera, però no tots. Jo, si em dóna una mica de temps, li ho explicaré tot. I en ben poc temps perquè no s’avorreixi. Segui, Pritcher i doni’m l’arma. Ja no correm el perill de ser atacats ni des de dins ni des de fora. Ni tan sols per part de la Segona Fundació. Gràcies, Channis.

La sala era il·luminada a l’estil típic rossemià, per cables elèctrics. Hi havia una única bombeta penjada del sostre, i sota aquella llum groguenca i tènue tots tres projectaven les seves ombres.

—Des del moment que vaig seguir Channis —digué el Mul—, és clar que ho vaig fer per treure’n alguna cosa. Com que es va dirigir a la Segona Fundació amb una vertiginosa rapidesa i exactitud podem suposar que era exactament això el que jo esperava que passés. Com que no vaig obtenir la informació per ell, vol dir que quelcom m’ho va impedir. Aquests són els fets. Channis, naturalment, coneix la resposta. I jo també. Se n’adona, Pritcher?

—No, senyor —digué Pritcher amb aire submís.

—Li ho explicaré. Només hi ha una persona que sàpiga a l’ensems la localització de la Segona Fundació i pugui impedir-me de conèixer-la. Channis, temo que vostè és de la Segona Fundació.

Channis va posar els colzes sobre els genolls i es va tirar endavant i, amb els llavis tibants i el posat enrabiat, digué:

—Quina és la prova concloent? La deducció ens ha fet equivocar dos cops, avui.

—Hi ha una prova concloent, també, Channis. És prou senzilla. Ja li vaig dir que els meus homes havien estat manipulats mentalment. El manipulador havia de ser necessàriament algú que: a) no hagués estat convertit; b) fos ben a prop del rovell de l’ou. El camp era prou ampli però no il·limitat. Vostè tenia massa èxit, Channis. La gent se l’estimava massa. Inspirava massa simpaties. Vaig començar a donar-hi voltes. Aleshores el vaig fer cridar per encarregar-li aquesta expedició. I allò no el va sorprendre. Vaig observar les seves emocions. Allò no el va molestar. Mostrava una confiança excessiva, Channis. Cap home realment competent no hauria pogut dissimular un moment d’incertesa davant una missió com aquesta. Com que no va mostrar res d’això podien ser dues coses, o bé era una missió de ximples o bé estava controlada.

»Va ser fàcil comprovar les dues alternatives. Vaig captar la seva ment en un moment de relaxació i la vaig omplir de pena durant un instant i vaig suprimir aquest sentiment de seguida. Després d’això vostè es va mostrar enrabiat amb un art tan perfecte que hauria jurat que es tractava d’una reacció natural, si no hagués estat pel que havia notat abans. Perquè quan em vaig acostar a les seves emocions, per un breu instant de descuit, la seva ment va mostrar resistència. Era tot el que necessitava saber. Ningú no em podia haver resistit sense un control similar al meu.

La veu de Channis era greu i amarga:

—I ara què?

—Ara morirà…, com un home de la Segona Fundació. És necessari, em penso que ho comprendrà.

I un cop més Channis es mirà el canó de l’arma. I aquesta vegada era dirigida per una ment que no era com la de Pritcher, que es podia desviar d’acord amb les seves conveniències, sinó una d’una naturalesa com la seva i tan difícil de desviar com la seva.

I l’espai de temps de què disposava per corregir els esdeveniments era ben curt.

El que va seguir aquest moment és difícil de descriure per algú que tingui els sentits normals i l’habitual incapacitat per exercir un control emocional.

En essència, això és el que Channis pensà en el curt lapse de temps que el Mul va trigar a prémer el gallet.

En aquell moment, l’estat emocional habitual del Mul era una dura i uniforme determinació, no l’emboirava el més mínim dubte. Si Channis hagués estat prou interessat a calcular el temps que va transcórrer entre la decisió de disparar i l’arribada de l’energia desintegradora, s’hauria adonat que el seu marge era d’un cinquè de segon.

D’allò a penes si se’n podia dir temps.

El que el Mul va comprendre en aquell mateix curt espai de temps, fou que el potencial emocional del cervell de Channis havia ascendit de sobte sense que la seva pròpia ment hagués sentit el menor impacte i que, simultàniament, un gran doll d’odi pur i sensacional es vessà sobre ell des d’una direcció inesperada.

Fou aquell nou element emocional que apartà el seu dit del gallet. Cap altra cosa no ho hauria pogut fer, i gairebé al mateix temps d’aquest canvi en l’acció, vingué la total comprensió de la nova situació.

Era una situació intensament dramàtica, molt més del que l’escena semblava mostrar. Allà hi havia el Mul, amb el dit fora del gallet, mirant fixament Channis. Channis tot tens a penes si gosava respirar. Pritcher, tot trasbalsat sobre la cadira, amb tots els músculs a punt d’esclatar, tots els tendons absolutament rígids esforçant-se a retenir-los, amb el rostre transformat a l’últim moment des de l’estudiada impassibilitat en una màscara desconeguda de l’odi més espantós, i els ulls posats fixos únicament i exclusiva en el Mul.

Channis i el Mul només s’intercanviaren una o dues paraules i en el suprem i revelador flux de consciència emocional ja romandria per sempre el veritable diàleg entre ells dos. A causa dels nostres propis límits es caldrà traduir, necessàriament, en paraules el que va succeir aleshores i més endavant.

Channis digué tot tens:

—Es troba entre dos focs, Primer Ciutadà. No pot controlar dues ments simultàniament, no quan una d’elles és la meva…, de manera que haurà de triar. Pritcher és lliure de la seva Conversió, ara, jo he tallat els lligams. És l’antic Pritcher, aquell que va intentar matar-lo fa temps, aquell que creu que vostè és l’enemic de tot allò que és lliure, just i sagrat, aquell que sap que vostè l’ha degradat a una adulació indefensa durant cinc anys. Li estic subjectant la voluntat però si vostè em mata, ell quedarà lliure i en menys temps del que vostè necessita per prémer el gallet…, o per controlar la seva ment…, ell el matarà.

El Mul se’n va adonar perfectament. No es movia.

Channis prosseguí.

—Si dirigeix la seva ment per tornar a controlar-lo o matar-lo, o fer el que sigui, ja no tornarà a tenir temps per controlar-me a mi i deturar-me.

El Mul encara no es movia. Només féu un sospir.

—Així doncs —digué Channis—, llenci la seva arma a terra i tornarem a estar igualats, i vostè podrà recuperar Pritcher.

—He comès un error —digué finalment el Mul—. M’he equivocat en enfrontar-me a vostè davant d’una tercera persona. Això ha introduït una nova variant de massa. És un error que he de pagar, suposo.

Deixà caure l’arma, li donà una puntada de peu i l’envià a l’altra punta de l’habitació. Simultàniament, Pritcher se submergí en un son profund.

—Estarà normal quan es desperti —digué el Mul amb indiferència.

El temps transcorregut a realitzar aquest canvi des que el dit del Mul deixà de prémer el gallet fins al moment que va llançar l’arma va durar menys d’un minut i mig.

Però per sota dels límits de la consciència, durant un temps molt inferior al nivell detectable, Channis captà una guspira d’emoció fugissera en la ment del Mul. I era encara la d’un triomf segur i confiat.





6. Un home, el Mul…, i un altre


Dos homes, aparentment relaxats i sentint-se a gust, pols oposats a nivell físic i amb tots els nervis que serveixen com a detectors emocionals absolutament tensos.

El Mul, per primera vegada en molts anys, no tenia la suficient seguretat en els seus mètodes. Channis sabia que, si bé de moment podia protegir-se, era a costa d’un gran esforç, i que al seu adversari no li costaria gaire atacar. En una prova de resistència, Channis sabia que tenia la probabilitat de perdre.

Però pensar això podia ser mortal. Donar senyals al Mul d’una debilitat emocional era com lliurar-li una arma. Ja hi havia una guspira de no sé què —un no sé que de triomfalisme— en la ment del Mul.

Guanyar temps…

Per què s’endarrerien els altres? Era allò que donava confiança al Mul? Què sabia el seu oponent que ell no coneixia? La ment que tenia al davant no li deia res. Si tan sols pogués llegir les idees. I tot i així…

Channis frenà en sec el seu vagareig mental. Només calia una cosa: guanyar temps…

—Ja que vostè ha decidit, i no ho he pas negat, després del nostre duel per Pritcher, que jo era de la Segona Fundació, què li sembla si em digués per què vaig anar a Tazenda?

—Oh, no —va respondre el Mul rient com aquell que està per damunt de la situació—, jo no sóc Pritcher. No necessito pas donar-li explicacions. Vostè tenia el que considerava les seves raons. Fossin quines fossin, les seves accions m’anaven bé, de manera que no em vaig preguntar res més.

—Amb tot hi deu haver grans llacunes en la seva concepció de la història. És Tazenda la Segona Fundació que esperava trobar? Pritcher parlava molt del seu primer intent de trobar-la, i del psicòleg que li servia d’instrument, Ebling Mis. De vegades xerrava pels descosits, quan jo l’animava…, una miqueta. Pensi altre cop en Ebling Mis, Primer Ciutadà.

—Per què haig de pensar-hi?

Confiança! Channis va sentir aquesta confiança com si amb el pas del temps qualsevol mica d’ànsia que el Mul pogués sentir hagués anat desapareixent gradualment.

Aleshores, contenint l’onada de desesperació, parlà amb gran seguretat:

—És a dir que no sent curiositat? Pritcher em va dir que hi va haver alguna cosa que el va sorprendre molt. Mis te nia molta pressa per parlar, per avisar de seguida la Segona Fundació. La Segona Fundació no va ser avisada i, tot i així, la Segona Fundació existeix encara.

El Mul somrigué satisfet i, amb una sobtada i sorprenent pinzellada de crueltat que Channis notà com s’acostava i després reculava, parlà:

—Però sembla ser que la Segona Fundació fou avisada. Si no com va ser que un Bail Channis va arribar a Kalgan per manipular els meus homes i assumir la ingrata tasca d’enganyar-me. L’advertència va arribar massa tard, això és tot.

—Aleshores —i Channis es va permetre mostrar la seva pietat—, vostè ni tan sols no sap el que és la Segona Fundació o bé ignora el profund significat de tot el que ha passat.

Guanyar temps!

El Mul va sentir la pietat de l’altre i els seus ulls s’empetitiren amb una instantània hostilitat. Es fregà el nas fent el seu habitual gest amb els quatre dits i replicà:

—Apa, diverteixi’s. Parli de la Segona Fundació.

Channis parlà deliberadament amb paraules, més que no pas amb simbologia emocional. Aleshores digué:

—Pel que he sentit a dir, era el misteri que envoltava la Segona Fundació el que més intrigava Mis. Hari Seldon fundà les seves dues unitats d’una forma tan diferent… La Primera Fundació fou una resplendor que en dos segles enlluernà tota la Galàxia. I la Segona fou un abisme d’obscuritat. Vostè no entendrà per què això era així, llevat que pugui sentir l’atmosfera intel·lectual del temps de l’Imperi agonitzant. Fou el temps dels grans absolutismes, de les grans generalitats finals, com a mínim en el pensa ment. Era el signe d’una cultura decadent, naturalment, com si s’haguessin construït dics per impedir el desenvolupament d’altres cultures. Fou la seva revolta contra aquests murs de contenció que féu famós Seldon. Fou aquesta última guspira de joventut creadora que encengué l’Imperi amb la llum del crepuscle i anuncià tènuement el sol naixent del Segon Imperi.

—Molt teatral. I què més?

—Aleshores va crear les seves fundacions d’acord amb les lleis de la psicohistòria, però, qui millor que ell sabia que aquestes lleis eren relatives? Ell mai no creà productes acabats. Els productes acabats són per a les mentalitats decadents. El seu era un mecanisme en evolució i la Segona Fundació era l’instrument d’aquesta evolució. Nosaltres, Primer Ciutadà de la seva temporal Unió de Mons, nosaltres som els guardians del Pla Seldon. Nosaltres sols!

—Que potser mirar d’agafar coratge a força de parau les —preguntà el Mul amb menyspreu— o només em vol impressionar? Perquè tot això de la Segona Fundació, el Pla Seldon i el Segon Imperi no m’impressiona pas gens, no em toca la més mínima fibra de compassió, comprensió, responsabilitat ni cap altre element emocional que intenti accionar. De tota manera parli de la Segona Fundació en passat, perquè ha estat destruïda.

Channis sentí el potencial emocional que pressionava la seva ment incrementar-se quan el Mul s’aixecà de la cadira i se li començà a acostar. Lluità furiosament per defensar-se, però quelcom s’anava arrossegant cap a ell bombardejant-lo i doblegant la seva ment cada cop més.

Es trobà arraconat contra la paret amb la cara del Mul al davant, amb els seus esquelètics braços sobre la cintura, i un somriure aterrador sota el seu nas immens.

—El joc ha acabat, Channis —digué el Mul—. El joc de tots vostès…, de tots els homes que constituïen la Segona Fundació.

Que ja no existeix, que ja no existeix!

»Què dimonis estava esperant tota l’estona xerrant sobre Pritcher, quan podia haver-lo abatut i haver-li pres l’arma sense el mínim esforç físic? Esperava rebre’m en una situació que no despertés gaire les meves sospites. Quina mala sort que no calgués despertar-les, les meves sospites. El coneixia. El coneixia molt bé, Channis de la Segona Fundació. Però, què és el que espera? Continua llançant-me paraules a la desesperada com si simplement amb el so de la seva veu pogués immobilitzar-me en el meu seient. I tota l’estona, mentre està parlant, la seva ment està esperant, esperant, esperant. Però ningú no arriba. Ningú dels que vostè espera…, cap dels seus aliats… Està tot sol aquí, Channis, i ho continuarà estant. Sap per què? Doncs perquè la seva Segona Fundació va cometre un terrible error de càlcul amb mi. Vaig conèixer el seu pla de seguida. Pensava que jo el seguiria fins aquí i que cauria de ple en la trampa. Vostè era l’esquer, un esquer per al pobre ximplet de mutant, tan desitjós de fundar un imperi que cauria en una trampa tan evident. Però, és que sóc ara el seu presoner? Em pregunto si vindria sense la meva flota, contra l’artilleria de la qual estan tan penosament indefensos. Se’ls va acudir que no em pararia a discutir o a esperar esdeveniments? Les meves naus han atacat Tazenda ara fa dotze hores i ja han acabat ben bé la seva missió. Tazenda està totalment en ruïnes, els seus centres de població han estat arrasats. No hi ha hagut resistència. La Segona Fundació ja no existeix, Channis…, i jo, l’ésser estrany, escanyolit i lleig, sóc l’amo de la Galàxia.

Channis no podia fer altra cosa que moure negativa ment el cap:

—No…, no…

—Sí…, sí… —l’escarní el Mul—. I si vostè és l’únic ésser viu, i pot molt ben ser, no ho serà pas per gaire temps, tampoc.

I després va seguir una pausa curta i plena d’expectació en què Channis gairebé va llançar un esclafit de dolor intens a causa del terrible sofriment que li produïa aquella penetració en els teixits més interns de la seva ment.

El Mul s’enretirà i afegí murmurant:

—No és suficient. No ha passat la prova, després de tot. La seva desesperació és fingida. La seva por no és la con següent por abassegadora per la destrucció d’un ideal, sinó la por insignificant de la destrucció personal.

I la mà dèbil del Mul va engrapar pel coll Channis i ell no se’n va poder desfer.

—Vostè és la meva pòlissa d’assegurances, Channis. És el meu director i la meva salvaguarda contra qualsevol subestimació que jo pugui fer.

Els ulls del Mul es clavaren sobre ell insistents…, exigents…

—He calculat bé, Channis? He aconseguit burlar els homes de la Segona Fundació? Tazenda està destruïda, aleshores, per què la seva desesperació és fingida? On és la veritat? He de saber la veritat! Parli, Channis, parli. Què potser no he penetrat amb la suficient profunditat? Existeix encara el perill? Parli, Channis. On m’he equivocat?

Channis sentia les paraules que se li escapaven de la boca. No les deia per voluntat pròpia. Va serrar les dents per retenir-les. Es va mossegar la llengua. Tensà cada múscul de la gola.

Però van sortir esbufegant, arrencades per força, mal grat l’esforç de resistència de la gola, de la llengua i de les dents.

—La veritat… —gemegà—, la veritat…

—Sí. La veritat. Què manca per fer?

—Seldon fundà la Segona Fundació aquí. Aquí, tal com li he dit. No l’he pas mentit. Els psicòlegs van arribar i van posar la població sota el seu control.

—De Tazenda? —El Mul penetrà profundament en les onades de dolor de la ment de l’altre per fer-les més brutals—. És Tazenda el que he destruït. Ja sap el que vull. Doni-m’ho.

—No he pas dit Tazenda. He dit que els homes de la Segona Fundació podien no ser els que estaven aparentment al poder. Tazenda és una façana… —Les paraules eren gairebé indesxifrables i es formaven en contra de cada àtom de la voluntat de Channis—. Rossem… Rossem? Rossem és el món.

El Mul va afluixar la seva pressió i Channis caigué a terra fet un manyoc de dolor i de turment.

—I creien que m’enganyarien? —digué el Mul, suaument.

—El vam enganyar —era l’últim residu de resistència de Channis.

—Però no el temps suficient per salvar-lo a vostè i als seus. Estic en comunicació amb la meva Flota. Després de Tazenda destruirem Rossem. Però, primer…

Channis sentí una esgarrifosa foscor alçar-se al seu davant i el gest automàtic d’aixecar la mà per tapar-se els seus ulls turmentats no li va servir de res. Era una foscor que asfixiava i mentre sentia com la seva ment tornava a retrocedir i caure en la més absoluta foscor, veié la imatge final del Mul amb aire triomfant rient amb escarni i fent tremolar el seu immens nas carnós.

El so s’apagà. La foscor l’embolcallà amorosament.

Acabà amb una sensació esclatant que recordava la resplendor al temps que la visió encara boirosa retornava als seus ulls anegats de llàgrimes.

El cap li feia un mal esgarrifós i va haver de fer un terrible esforç per acostar-se la mà al cap.

Evidentment, era viu. Amb suavitat, com un grapat de plomes que voleien en l’aire, els seus pensaments van començar a posar-se sobre el seu esperit. Es va sentir envaït per un sentiment reconfortant que li venia de l’exterior. Lentament, amb un dolor intens, va doblegar el coll…, i l’alleujament es convertí en una fiblada.

Perquè la porta era oberta, i el Primer Orador era dret al llindar. Va voler parlar, cridar, avisar-lo…, però tenia la llengua paralitzada i llavors va comprendre que una part de la poderosa ment del Mul encara el dominava i li impedia parlar.

Tornà a inclinar el cap. El Mul continuava a la sala. Estava furiós i tenia els ulls encesos. Ja no reia, però ensenyava les dents fent un somriure feroç.

Channis sentí la influència mental del Primer Orador movent-se per la seva ment com una carícia curativa i després nota una confusa sensació quan entrà en contacte amb la defensa del Mul: un instant de lluita i la retirada.

El Mul parlà amb una fúria que semblava grotesca venint d’un home tan escanyolit:

—Un altre que ve a saludar-me —la seva àgil ment allargà els seus tentacles fora de la sala…, enllà…, enllà…—. Està sol —digué.

I el Primer Orador respongué assentint:

—Estic completament sol. És necessari que ho estigui, atès que sóc jo qui va calcular malament el seu futur fa cinc anys. Hauria tingut una certa satisfacció si hagués pogut reparar aquell error sense ajuda. Malauradament, no vaig tenir en compte el Camp de repulsió emocional que envolta aquest indret. M’ha costat molt de penetrar-lo. El felicito per l’habilitat amb què l’ha construït.

—Guardi els seus compliments per a una millor ocasió —fou l’hostil resposta—. Ha vingut a afegir els esquerdills del seu cervell a aquell pilar destrossat del seu regne?

El Primer Orador somrigué:

—Per què diu això? L’home que vostè anomena Bail Channis ha acomplert molt bé la seva missió, i encara més si pensem que no tenia la potència mental de vostè, ni de bon tros. Ja me n’adono que vostè l’ha maltractat, però podria ser que encara li poguéssim restituir les seves facultats. És un valent, senyor. Es va oferir voluntari per a aquesta missió, tot i que érem capaços de predir la gran probabilitat que el seu cervell en sortís danyat…, una alternativa molt més temible que la d’una simple incapacitat física.

La ment de Channis lluitava en va per cridar sense aconseguir dir una sola paraula de l’advertència que tenia al pap. Només podia comunicar aquell corrent continu de por…, por…

El Mul estava calmat.

—Naturalment deu estar assabentat de la destrucció de Tazenda.

—Sí. L’atac per part de la seva flota estava previst.

—Ja m’ho suposava —digué amb un posat desagradable—, però no el van impedir, eh?

—No, no el vam impedir —la simbologia emocional del Primer Orador era clara: gairebé es feia horror a si mateix, sentia fàstic de la seva persona—. I l’error és molt més meu que de vostè. Qui podia haver endevinat el seu poder fa cinc anys? Sospitàvem des del principi, des del moment que es va emparar de Kalgan, que vostè tenia poders sobre el control emocional. Això no era gaire sorprenent, Primer Ciutadà, i li ho explicaré:

»El contacte emocional, tal com el que vostè i jo posseïm no és cap novetat. De fet, és implícit al cervell humà. La majoria dels homes poden llegir les emocions d’una forma primitiva associant-les a les expressions de la cara, el to de la veu… Molts altres animals posseeixen aquesta facultat en un grau superior; utilitzen el sentit de l’olfacte àmpliament, i les emocions en qüestió són, naturalment, menys complexes.

»De fet, els humans són capaços de molt més, però la facultat del contacte emocional va començar a atrofiar-se amb el desenvolupament del llenguatge fa un milió d’anys. Ha estat un gran avenç de la Segona Fundació, el fet que aquest sentit oblidat pogués recuperar-se, si més no en algunes de les seves potencialitats.

»Però no naixem amb un domini total. Un milió d’anys de retrocés és un obstacle immens, i hem d’educar aquest sentit i exercitar-lo, de la mateixa manera que exercitem els nostres músculs. I és en això que rau la seva diferència principal, perquè vostè sí que va néixer amb aquesta capacitat.

»Vam poder calcular tot això. També vam poder calcular l’efecte d’un sentit com aquest sobre una persona en un món d’homes que no posseïen aquesta qualitat. Un home capaç de veure en un país de cecs… Vam calcular el grau de megalomania que s’apoderaria de vostè i vam pensar que estàvem preparats. Però no ho estàvem per a dos factors.

»El primer era el gran abast del seu sentit. Nosaltres només podem induir un contacte emocional quan tenim l’altre a la vista, la qual cosa ens fa més vulnerables a les armes físiques del que vostè pugui creure. El paper que juga la vista és tan important! Però no pas per a vostè. Sabem que vostè ha controlat homes i que, més endavant, ha mantingut un contacte emocional íntim amb ells sense necessitat de veure’ls ni de sentir-los. Això es descobrí massa tard.

»En segon lloc, desconeixíem els seus defectes físics, en particular el que li semblava tan important a vostè i pel qual va adoptar el nom de Mul. No vam preveure que vostè no sols era un mutant, sinó que era un mutant estèril i que sofria una distorsió psíquica a causa del complex d’inferioritat que ens va passar per alt. Només vam endevinar la megalomania, i no una paranoia psicopàtica al mateix temps.

»Sóc jo qui he de carregar amb la responsabilitat per haver ignorat tot això, perquè jo era el cap de la Segona Fundació quan vostè va conquerir Kalgan. Quan vostè va destruir la Primera Fundació ho vam descobrir, però massa tard, i per aquest error han mort milions de persones a Tazenda.

—I ara pensa arranjar les coses? —Els llavis prims del Mul es van arronsar i la seva ment es va estremir d’odi—. Què farà? Fer-me engreixar? Restituir la meva virilitat? Extreure del meu passat la llarga infantesa en un medi hostil? Lamenta, potser, els meus sofriments? Lamenta, potser, la meva infelicitat? No em sap cap greu haver fet allò a què la necessitat m’obligava. Que la Galàxia es protegeixi a si mateixa, ja que ella no va moure un sol dit per protegir-me a mi quan jo ho necessitava.

—Naturalment —digué el Primer Orador— les seves emocions són el fruit de la seva infantesa i no han de ser condemnades…, sinó simplement canviades. La destrucció de Tazenda va ser inevitable. L’alternativa era una destrucció molt més gran i generalitzada per tota la Galàxia durant un període d’uns quants segles. Vam fer el millor que podíem fer, ateses les nostres limitacions. Vam rescatar de Tazenda tants homes com vam poder. Vam descentralitzar la resta del món. Malauradament, les nostres mesures d’emergència distaven molt de ser les més adients. Molts milions d’homes van morir…, que ho lamenta?

—En absolut! De la mateixa manera que no pateixo pels homes que moriran a Rossem d’aquí a unes sis hores.

—A Rossem? —digué el Primer Orador, tot esverat.

Es girà cap a Channis, que havia aconseguit aixecar-se una mica, i dirigí la seva força mental cap a ell. Channis sentí el duel de les dues ments sobre d’ell, i seguidament notà com es trencava el lligam que l’empresonava i les paraules li sortien de la boca.

—Senyor, he fracassat completament. Ell m’ha obligat a confessar-ho tot no fa ni deu minuts abans que vostè arribés. No he pogut resistir i no tinc cap excusa. Ell sap que Tazenda no és la Segona Fundació sinó Rossem.

De nou el lligam es tornà a establir.

El Primer Orador corrugà les celles.

—Ja me n’adono. Quines intencions té?

—M’ho demana a mi? Realment li costa de penetrar allò que és evident? Tota l’estona alliçonant-me sobre la naturalesa del contacte emocional, mentre vostè anava xerrant i llançant paraules com megalomania i paranoia, jo estava treballant. M’he posat en contacte amb la meva flota i ja els he donat les ordres. En sis hores, llevat que per alguna raó els doni una contraordre, bombardejaran Rossem excepte aquest poble solitari i una àrea de dos-cents quilòmetres quadrats al seu voltant. Faran un treball a fons i després aterraran aquí.

»Disposen de sis hores, i en sis hores no podrà pas neutralitzar la meva ment i salvar la resta de Rossem.

El Mul estirà els braços i es posà a riure altre cop, mentre que el Primer Orador s’esforçava per encaixar aquell canvi inesperat de situació.

—Quina és l’alternativa? —preguntà.

—Per què hi ha d’haver una alternativa? Què hi puc guanyar? Potser creu que les vides dels habitants de Rossem m’han de fer dubtar? Potser si vostè deixa que les meves naus aterrin i fa que tots els membres de la Segona Fundació se sotmetin al meu poder mental, aleshores, potser donaré una contraordre per tal que no ataquin Rossem. Em podria ser útil tenir totes aquestes intel·ligències sota el meu control. Però, d’altra banda, això suposaria un esforç considerable de part meva, i no sé si valdria la pena després de tot, de manera que no tinc gaire interès a fer-li acceptar aquesta proposició. Què hi diu, home de la Segona Fundació? Quina arma té contra la meva ment, que és tan forta com la seva com a mínim, i contra les meves naus, que són molt més poderoses del que mai vostè hagi pogut somniar?

—Que què tinc? —repetí el Primer Orador, lentament—. Bé, no tinc res…, excepte un petit gra de coneixement que vostè no posseeix.

—Parli de pressa —digué el Mul rient— i amb inventiva perquè per molt que forcegi no aconseguirà escapar d’aquesta xarxa.

—Pobre mutant —digué el Primer Orador—. No m’he d’escapar d’enlloc. Pregunti’s per què Bail Channis va ser enviat com a esquer. Bail Channis que, tot i que és jove i valent, és molt inferior a vostè mentalment, com ho és també aquest oficial adormit de Han Pritcher. Per què creu que no hi vaig anar jo o qualsevol dels nostres caps que estaven més a la seva altura?

—Potser —fou la resposta expressada amb absoluta seguretat— perquè no eren tan ximples com per creure que es podien mesurar amb mi.

—La veritable resposta és més lògica. Vostè sabia que Channis era de la Segona Fundació. A ell li faltava la capacitat per poder-li amagar aquest fet a vostè. I vostè també sabia que era superior a ell, de manera que no li feia por de jugar al seu joc i anar tan lluny com ell volgués amb la idea de batre’l més endavant. Si jo hagués anat a Kalgan vostè m’hauria matat perquè jo representava un perill real, i si hagués evitat que em matés amagant la meva identitat, no hauria aconseguit que em seguís per l’espai. És solament aquesta coneguda inferioritat la que ha fet d’esquer. I si vostè no s’hagués mogut de Kalgan, envoltat com estava pels seus homes, les seves màquines i amb tot el seu poder mental, ni totes les forces de la Segona Fundació no li haurien pogut fer res.

—Encara disposo del meu poder mental, fatxenda, i les meves màquines no són gaire lluny.

—Ben cert, però vostè no és a Kalgan. Vostè és aquí al Regne de Tazenda, que lògicament li ha estat presentat com la Segona Fundació, molt lògicament presentat. Havia de ser-li presentat així perquè vostè no és un home intel·ligent, Primer Ciutadà, i només accepta la lògica.

—Ben cert, va ser una victòria momentània per part seva, però encara vaig tenir temps per estirar-li la veritat al seu home, Channis, i intel·ligència per comprendre que podia dir la veritat.

—I per la nostra banda, home de ment no suficientment subtil, vam comprendre que vostè faria un pas més endavant, i per això li vam preparar Bail Channis.

—Això no podia pas ser perquè jo li vaig buidar el cervell com es desploma una gallina. El seu cervell se’m va obrir de bat a bat i quan Channis va dir que Rossem era la Segona Fundació era la pura veritat, perquè al seu cap no hi havia ni una sola escletxa microscòpica on pogués amagar un engany.

—Cert, i això només fa que corroborar el nostre encert. Perquè ja li he dit que Bail Channis era un voluntari. Sap quina mena de voluntari? Abans de deixar la Fundació per anar a Kalgan a trobar-lo a vostè es va sotmetre a una operació de cirurgia mental de naturalesa molt dràstica. Creu que tot sol hauria pogut enganyar-lo a vostè? Ca, Bail Channis anava ell mateix enganyat: ho vam fer per necessitat i amb el seu consentiment. En la part més íntima del seu cervell, Channis creu honestament que Rossem és la Segona Fundació.

»I durant tres anys, els homes de la Segona Fundació hem construït una aparença d’aquest organisme aquí, al Regne de Tazenda, preparats esperant-lo a vostè. I hem tingut èxit, oi? Vostè ha anat fins a Tazenda i fins i tot ha arribat a Rossem, però no ha pogut anar més enllà.

El Mul s’havia posat dret:

—Gosa dir-me que Rossem tampoc no és la Segona Fundació?

Channis, de terra estant, sentí que els seus lligams es trencaven per sempre, gràcies a un corrent de força mental enviada pel Primer Orador i, fent un esforç, es posà dret, llançant una llarga i incrèdula exclamació:

—Vol dir que Rossem no és la Segona Fundació?

Els records de la seva vida, els coneixements de la seva ment…, tot es posà a donar voltes de forma confusa.

El Primer Orador somrigué:

—Se n’adona, Primer Ciutadà? Channis està tan destarotat com vostè. Naturalment que Rossem no és la Segona Fundació! Creu que estem tan boigs com per conduir el nostre enemic més fort i poderós fins al nostre propi món, de cap manera!

»Deixi que la seva flota bombardegi Rossem, Primer Ciutadà, si així ho vol. Que destrueixin tot el que puguin, perquè els únics que pot matar és Channis i jo mateix…, però això no millorarà gens la seva situació.

»Perquè l’expedició de la Segona Fundació destacada a Rossem que ha estat aquí durant tres anys, sota el nom dels Ancians del poble, va embarcar ahir i se’n torna a Kalgan. Evitaran la seva flota, naturalment, i arribaran a Kalgan, com a mínim un dia abans que vostè. Llevat que doni una contraordre, quan vostè torni es trobarà amb un imperi en plena revolta, un regne desintegrat, i només els homes que estaran amb vostè a la flota li seran lleials. Els depassaran llargament en nombre. A més, els homes de la Segona Fundació aniran amb vostè i la seva flota per tal que no reconverteixi ningú. El seu imperi està perdut, mutant.

Lentament, el Mul acotà el cap, acorralat completament per l’odi i la desesperació.

—Sí, és massa tard…, massa tard… Ara ho veig.

—Ara ho veu —afegí el Primer Orador— i aviat ja no ho veurà.

En la desesperació d’aquell moment, la ment del Mul es va obrir, indefensa; el Primer Orador, que estava esperant l’instant propici, s’hi va endinsar ràpidament. Una fracció de segon fou suficient per consumar completament el canvi.

El Mul alçà els ulls i digué:

—Aleshores, he de tornar-me’n a Kalgan?

—Exactament. Com es troba?

—Perfectament bé —arrufà les celles—. Qui és vostè?

—Que té cap importància, això?

—Naturalment que no —oblidà la qüestió i posà la mà a l’espatlla de Pritcher—. Au, Pritcher, desperti’s que ens n’anem a casa.

No fou sinó al cap de dues hores que Channis es va sentir amb prou forces per aixecar-se i dir:

—No recordarà mai res?

—Mai. Conserva el seu poder mental i el seu Imperi…, però les seves motivacions són ara completament diferents. La noció d’una Segona Fundació s’ha esborrat del seu cervell i ara és un home de pau. A partir d’aquest moment serà un home molt més feliç els pocs anys que li queden per viure a causa del seu estat físic deficient. I aleshores, després de la seva mort, el Pla Seldon seguirà el seu curs, d’una manera o altra.

—I és cert —preguntà Channis amb insistència—, és cert que Rossem no és la Segona Fundació? Hauria jurat… Li dic que n’estic ben segur. No estic boig, jo.

—No està boig, Channis, simplement l’hem canviat, tal com he dit. Rossem no és la Segona Fundació. Vingui! Nosaltres dos també ens en tornem a casa.





Darrer interludi


Bail Channis es trobava assegut en la petita sala de parets enrajolades de blanc i abandonava la seva ment al relax. A dins, hi havia les parets i la finestra, a fora la gespa. No tenien noms. Només eren coses. Hi havia un llit i una cadira i llibres que es projectaven vanament sobre una pantalla que hi havia al peu del llit. Hi havia la infermera que li venia a portar el menjar.

De primer, s’esforçava per lligar les frases que sentia. Com les que deien aquells dos homes. Un d’ells observà:

—Afàsia completa ara. Està tot net i em penso que no ha sofert danys. Ara només caldrà tornar-hi a introduir la composició original de les seves ones cerebrals.

Recordava els sons que per alguna raó li semblaven coneguts…, com si volguessin significar alguna cosa. Però per què preocupar-se’n.

Era millor observar els bonics colors canviants de la pantalla al peu d’aquell objecte on ell descansava.

Aleshores, entrà algú, li va fer algunes coses i durant una estona va dormir.

I quan tot allò va haver passat, el llit es va convertir de sobte en un llit i va saber que es trobava en un hospital, i les paraules que recordava van tenir sentit.

S’assegué de cop:

—Què passa?

El Primer Orador era al seu costat.

—Es troba a la Segona Fundació, i ja torna a tenir la seva ment, la seva ment originària.

—Sí, sí! —Channis s’adonà que tornava a ser ell mateix i tingué una sensació de triomf i de joia.

—I ara, digui’m —preguntà el Primer Orador—, ja sap on és la Segona Fundació, ara?

I com una onada gegantina, la veritat inundà Channis, que no va respondre. Com Ebling Mis abans que ell, només era conscient d’una única i vasta i aclaparadora sorpresa.

A la fi, assentí amb el cap i digué:

—Per totes les estrelles de la Galàxia, ara sí que ho sé!





SEGONA PART

LA RECERCA DE LA FUNDACIÓ





7. Arcàdia


DARRELL, Arkady. Novel·lista nascuda l’11-5-562 E.F. morta l’1-7-443 E.F. Encara que sigui molt famosa per les seves novel·les, Arkady Darell és sobretot coneguda per la biografia de la seva avia Bayta Darell. Basada en informació de primera mà, ha servit durant segles com a font principal d’informació sobre el Mul i el seu temps. De la mateixa manera que Records inèdits , la seva novel·la Temps i temps passat és un apassionant reflex de la brillant societat kalganiana de principi de l’Interregne, basada, segons es diu, en una visita a Kalgan durant la seva joventut…

ENCICLOPÈDIA GALÀCTICA

Arcàdia Darell declamà amb fermesa davant el micròfon del seu transcriptor:

—«El Futur del Pla Seldon» per A. Darell.

I aleshores va pensar vagament que algun dia, quan fos una gran escriptora, firmaria les seves obres mestres amb el pseudònim d’Arkady. Només Arkady. Sense cap cognom.

A. Darell només era el que havia d’escriure sota els seus treballs per a la classe de Redacció i Retòrica…, així, sense suc ni bruc. Tots els altres nens havien de fer el mateix excepte Olynthus Dam, perquè la classe rigué molt quan va dir el seu nom per primer cop. I Arcàdia era el nom de nena que li havien posat perquè la seva besàvia se’n deia i els seus pares no tenien gens d’imaginació.

Ara que feia dos dies que havia fet els catorze anys, hom creuria que reconeguem que s’havia fet gran i adulta li dirien Arkady. Premia fortament els llavis cada vegada que recordava el seu pare alçant la vista del projector de llibres només per dir-li:

—Si ara fas veure que tens dinou anys, Arcàdia, què faràs quan en tinguis vint-i-cinc i tots els xicots creguin que en tens trenta?

Des del lloc on era, asseguda de través en la seva butaca favorita, es va veure al mirall del tocador. Tenia els peus petits perquè les seves espardenyes d’estar per casa li ballaven sobre el dit gros, de manera que se les va posar bé i es va asseure tot tibant de manera exagerada el coll perquè estava segura que així allargaria com a mínim dos centímetres la seva règia esveltesa.

Durant un instant, es va mirar la cara pensativament: massa rodona. Separà les mandíbules uns centímetres sense obrir els llavis i observà la magresa obtinguda des de tots els angles. Es llepà els llavis amb una ràpida passada de llengua i va treure els morrets per comprovar-ne la molsudesa. Després, deixà caure les parpelles amb una lassitud gairebé mundana… Oh, quina ràbia, per què dimonis havia de tenir aquelles galtes rosades de pageseta?

Va estirar-se la cua dels ulls amb la punta dels dits per aconseguir la mirada misteriosa i exòtica de les dones de les estrelles interiors, però les mans no li deixaven veure’s la cara gaire bé.

Aleshores aixecà la barbeta, es mira de perfil, i amb els ulls en tensió de tant mirar de reüll i els músculs del coll adolorits, digué, amb un to de veu més baix del normal:

—Realment, pare, si et penses que m’importa una sola partícula el que puguin pensar aquests nois estúpids…

I aleshores es va recordar que encara tenia el transmissor engegat a la mà; digué amb un to greu:

—Ostres! —i el tancà.

Al paper violeta pàl·lid amb el marge de color carbassa a l’esquerra hi havia escrit:

EL FUTUR DEL PLA SELDON i després «Realment, pare, si et penses que m’importa una sola partícula el que puguin pensar aquests nois estúpids… Ostres!».

Va treure el full de la màquina, tota contrariada, i en posà un altre al seu lloc.

Però ben aviat li va passar el malhumor i els llavis se li obriren per fer un somriure de satisfacció. Va olorar el paper delicadament. Perfecte. Tenia el toc adequat d’elegància i encant. I l’escriptura era l’últim crit de la moda.

La màquina, la hi havien enviada feia dos dies, en el seu primer aniversari de persona adulta. Ja feia temps que repetia la mateixa cançó:

—Però, pare, tots els de la classe, tots els que tenen la més mínima intenció de ser algú en la vida, en tenen una. Només els endarrerits fan servir màquines manuals…

El venedor havia declarat:

—No hi ha cap model que sigui tan sòlid i a la vegada tan adaptable. Escriu i puntua correctament segons el sentit de la frase. Naturalment, és una gran ajuda per a l’estudiant perquè ànima l’usuari a pronunciar correctament per tal que l’ortografia sigui correcta, sense parlar de l’elocució elegant per tal que la puntuació sigui l’adequada.

Fins i tot el seu pare va fer un últim intent per adquirir una màquina d’impressió per cinta entintada, com si ella fos una mestra conca i esquerpa.

Però quan la hi van enviar, va veure que era el model que ella volia…, potser l’havia obtingut amb més plors i sanglots del que correspondria a una adulta de catorze anys, però l’escriptura era encantadora i totalment femenina, amb les majúscules més boniques i plenes de gràcia que mai no s’hagin vist.

Fins i tot l’exclamació «Ostres» respirava un cert encant, escrita pel transcriptor.

Ella havia de dictar bé, això sí, de manera que es va asseure ben dreta a la cadira, col·locà el seu primer esborrany al davant com tot una professional i tornà a començar articulant amb claredat, l’estómac pla, el pit enfora i controlant amb molta cura la respiració. Començà amb un fervor teatral:

—El Futur del Pla Seldon.

»La història passada de la Fundació és, n’estic segura, ben coneguda per tots els que hem tingut la bona sort de ser educats en el sistema escolar eficient i ben impartit del nostre planeta.

(Exacte! Allò era per congraciar-se de bell antuvi amb la senyoreta Erlking, aquella maleïda bruixa).

»Aquella història passada és, en gran part, la història passada del gran Pla de Hari Seldon. Les dues no en són sinó una. Però la pregunta en la ment de la majoria de gent d’avui en dia és saber si aquest Pla tirarà endavant amb la seva immensa saviesa, o serà vilment destruït, i qui sap si ja ho ha estat, de destruït.

»Per entendre això, potser seria millor passar ràpidament revista als punts culminants del Pla tal com ha estat revelat a la humanitat fins al moment actual.

(Aquesta part era fàcil, perquè al semestre passat havia estudiat Història Moderna).

»Fa gairebé quatre-cents anys, quan el Primer Imperi Galàctic es trobava sumit en una paràlisi que va precedir la seva mort final, un home, el gran Hari Seldon, va preveure la fi que s’acostava. Mitjançant la ciència de la psicohistòria, les complexitats matemàtiques de la qual són des de ta temps oblidades.

(S’aturà perquè tenia un dubte. Estava segura que «complexitats» es pronunciava així, però la manera com la màquina ho havia escrit no li sonava gaire. Bé, però la màquina no es podia pas equivocar…).

»… Ell, i els homes que treballaven amb ell, van poder preveure el curs dels corrents socials i econòmics que estaven a punt d’escombrar la Galàxia en aquell moment. Van comprendre que, si no es feia res, l’Imperi cauria i que després d’ell hi hauria trenta mil anys de caos i anarquia, com a mínim, abans de l’establiment d’un nou Imperi.

»Era massa tard per evitar la gran caiguda, però encara era possible, si més no, d’escurçar el període de caos. En conseqüència, el Pla fou elaborat de manera que un únic mil·lenni separés el Segon Imperi del Primer. Ara estem completant el quart de segle d’aquest mil·lenni i moltes generacions d’homes han viscut i mort mentre el Pla continuava la seva marxa.

»Hari Seldon va establir dues Fundacions als extrems oposats de la Galàxia, de tal manera i sota tals circumstàncies que s’obtingués la millor solució matemàtica del seu problema psicohistòric. En una d’aquestes fundacions, la nostra establerta aquí, a Terminus, es va concentrar la ciència física de l’imperi, i mitjançant la possessió d’aquesta ciència, la Fundació va poder contenir l’atac dels regnes bàrbars que s’havien separat i fet independents, als límits de l’imperi.

»La Fundació, de fet, va arribar a conquerir aquests regnes efímers sota el comandament d’homes intel·ligents i heroics com Salvor Hardin i Hober Mallow, que van ser capaços d’interpretar el Pla de forma intel·ligent i guiar el nostre país, salvant les situacions complicades. Tots els nostres planetes honoren encara les seves memòries, malgrat els segles que han transcorregut.

»Finalment, la Fundació va establir un sistema comercial per tal de controlar una gran part dels sectors siwenians i anacreonians de la Galàxia, i fins i tot derrotà les restes de l’antic Imperi sota el comandament del seu darrer gran general, Bel Riose. Semblava que res no podia oposar-se al desenvolupament del Pla Seldon. Cadascuna de les crisis que Seldon havia previst havien tingut lloc en el moment adequat i havien estat resoltes, i amb cada solució la Fundació havia donat un pas gegantí cap al Segon Imperi i la pau.

»I aleshores (arribada aquí se li va tallar l’alè, i xiulava les paraules entre les dents, però el transmissor les va continuar escrivint amb calma i gràcia), quan els darrers reductes del Primer Imperi havien desaparegut i únicament regnaven cabdills militars ineficaços i restes del colós caigut (aquella frase l’havia treta d’una pel·lícula que havia vist al vídeo la setmana passada, però la vella senyoreta Erlking mai no escoltava res que no fossin simfonies i conferències, de manera que no se n’adonaria pas), aleshores aparegué en escena el Mul.

»Aquell home estrany no havia estat previst en el Pla. Era un mutant, el naixement del qual no podia haver-se imaginat. Tenia el poder rar i misteriós de controlar i manipular les emocions humanes i, d’aquesta manera, podia doblegar els homes a la seva voluntat. Amb una vertiginosa rapidesa, esdevingué un conqueridor fundador d’un Imperi, fins que, finalment, fins i tot va aconseguir derrotar la Fundació mateixa.

»Tot i que mai no va tenir un poder universal, ja que, en la seva primera i aclaparadora empresa, va ser deturat per la saviesa i el valor d’una gran dona (ara venia el vell dilema una altra vegada. El pare insistiria en el fet que no revelés que ella era la néta de Bayta Darell. Tothom sabia que Bayta va ser la dona més famosa de la història i que havia deturat el Mul sense l’ajuda de ningú)… sota circumstàncies que són conegudes en la seva totalitat per ben pocs. (Apa! Ja estava! I si ho havia de llegir a la classe, aquest últim tros el podia dir amb veu ben profunda i segur que algú preguntaria quina era la veritable història i aleshores…, bé, aleshores ja no podria evitar dir la veritat si li ho preguntaven, oi? Dins la seva ment ja estava preparant una patètica i eloqüent explicació per a un pare sever i inquisitiu).

»Després de cinc anys de poder autoritari, es va esdevenir un altre canvi, les raons del qual són desconegudes, i el Mul abandonà tots els plans d’ulteriors conquestes. Els seus darrers cinc anys de govern foren els d’un dèspota il·lustrat.

»Alguns diuen que el canvi en el Mul fou degut a la intervenció de la Segona Fundació. No obstant això, ningú no ha descobert la localització exacta de la Segona Fundació, de manera que aquesta teoria no ha estat provada encara.

»Tota una generació ha passat des de la mort del Mul. Què serà del futur, ara que ha arribat i desaparegut? Ell va interrompre el Pla Seldon i semblava que l’havia fet a miques; tot i així, tan aviat com ell va morir, la Fundació va ressorgir com una nova de les cendres d’una estrella moribunda.

(Aquella frase era enterament seva).

»… Una vegada més, el planeta Terminus alberga el centre d’una federació comercial gairebé tan gran i rica com ho havia estat abans de la conquesta, i fins i tot mes pacífica i democràtica.

»Ha estat això planejat? És encara viu el gran somni de Seldon? El Segon Imperi Galàctic es formarà dins de sis-cents anys? Jo, bé ho crec perquè… (Aquesta era la part important. La senyoreta Erlking sempre li feia gargots amb llapis vermell que deien “Això només és descriptiu. Quines són les seves reaccions personals? Pensi! Expressi’s! Penetri la seva pròpia ànima!” “Penetrar la pròpia ànima”, com si ella sabés res d’ànimes, amb la seva cara de pomes agres, que mai no havia rigut en la seva vida…)… mai, en cap altre moment històric, la situació política no ha estat tan favorable. L’antic Imperi és completament mort i el període de domini del Mul posà fi a una era de cabdills militars que el va precedir. La major part de les àrees circumdants de la Galàxia són civilitzades i pacífiques.

»A més, la salut interna de la Fundació és millor que mai. Els despòtics períodes dels alcaldes hereditaris de la Pre-Conquesta han cedit el pas a les eleccions democràtiques dels primers temps. Ja no hi ha tornat a haver mons de comerciants dissidents, ni tampoc les injustícies i els enrenous provocats per les acumulacions de riqueses en mans d’uns quants.

»No hi ha cap motiu, així doncs, per témer el fracàs, llevat que sigui cert que la Segona Fundació representi un perill. Aquells que creuen això no tenen cap prova per recolzar les seves afirmacions, sinó simplement temors vagues i supersticions. Penso que la confiança en nosaltres mateixos, en la nostra nació, i en el gran Pla de Hari Seldon haurien d’allunyar dels nostres cors i de les nostres ments totes les incerteses i…

(Mm. Això està terriblement gastat, però són la mena de frases que la gent s’espera al final).

»… per això…

I aquí acabà de moment «El futur del Pla Seldon», perquè sonà el suau copet a la finestra, i quan Arcàdia s’alçà d’un bot i s’aguantà amb un braç sobre la butaca, es trobà de nassos amb un rostre somrient darrere els vidres, un rostre, la simetria del qual quedava accentuada d’una forma curiosa per la línia corba i vertical d’un dit col·locat entre els llavis.

Després de la petita pausa necessària per adoptar una actitud de perplexitat, Arcàdia baixà de la butaca, pujà damunt el sofà que hi havia sota l’ample finestral on havia aparegut el rostre, i s’hi posà de genolls mirant pensativament cap enfora.

El somriure en el rostre de l’home s’esvaí ràpidament. Mentre amb els dits d’una mà s’agafava fortament a l’ampit, amb l’altra feia un gest ràpid. Arcàdia obeí amb calma i va moure el baldó que permetia que, pel terç inferior de la finestra, l’aire càlid de la primavera es barregés amb l’aire condicionat de l’interior.

—No pot entrar —digué amb una tranquil·la satisfacció—. Totes les finestres disposen d’una pantalla que només deixa passar la gent que viu aquí. Si vostè entra sonaran totes les alarmes que es pugui imaginar. —Féu una pausa i després afegí—: Té un aspecte ben ridícul, agafant-se a l’ampit de la finestra. Si no va amb compte, caurà i es trencarà el cap i aixafarà moltes flors valuoses.

—En aquest cas —digué l’home penjat a la finestra que havia estat pensant el mateix però amb un vocabulari diferent—, per què no desconnectes la pantalla i em deixes entrar?

—No li veig el sentit —digué Arcàdia—. Es deu estar equivocant de casa, perquè jo no sóc la mena de noia que deixa entrar homes a la seva habitació a aquestes hores de la nit —els seus ulls, mentre deia això, van adoptar un posat lànguid.

Tot residu d’humor havia desaparegut en els ulls del jove desconegut.

—Aquesta és la casa del doctor Darell, oi?

—I per què li hauria de respondre?

—Oh, per la Galàxia, adéu-siau!

—Si salta, jove, jo mateixa faré sonar l’alarma.

(Aquesta frase va ser pronunciada amb la intenció de demostrar una sofisticada ironia, atès que l’intrús devia tenir una trentena d’anys, de fet era força vell als ulls d’Arcàdia).

Es féu una pausa i aleshores digué:

—Mira, noieta, si no vols que em quedi, i tampoc no vols que me’n vagi, ja em diràs què vols que faci.

—Pot entrar, suposo. El doctor Darell viu efectivament aquí. Ara desconnecto la pantalla.

Cautelosament, després d’haver llançat una mirada inquisidora, el jove ficà la seva mà per l’obertura, després passà la resta del cos. Un cop dins, es va espolsar els genolls amb un gest irat i alçà cap a ella un rostre enrogit.

—Estàs completament segura que la teva reputació no sofrirà quan em trobin aquí, eh?

—No tant com la seva, perquè tan aviat com senti passes a fora, cridaré i diré que ha entrat aquí dins per la força.

—Ah, sí? —respongué amb una forçada cortesia—. I com penses explicar qui ha desconnectat la pantalla protectora?

—Bah! Això sí que seria fàcil. No n’hi ha cap en aquest lloc.

Els ulls de l’home feien un posat de desesperació.

—O sia que era una trola, eh? Quina edat tens, nena?

—Considero que això és una pregunta ben impertinent, jove. I no estic acostumada que em diguin «nena».

—No m’estranya gens. Probablement siguis l’àvia del Mul disfressada. Et fa res que me’n vagi abans que organitzis una festa de linxament amb mi de protagonista?

—Serà millor que no se’n vagi perquè el meu pare l’espera.

L’home va tornar a prendre el seu posat desconfiat.

—Oh? Hi ha algú amb el teu pare? —preguntà com aquell que res, tot alçant una cella.

—No.

—Algú l’ha vingut a veure darrerament?

—Només comerciants…, i vostè.

—Ha passat res fora del corrent?

—Només vostè.

—Oblida’m, vols? No, no m’oblidis. Digues-me, com has sabut que el teu pare m’esperava?

—Oh, ha estat fàcil. La setmana passada va rebre una Càpsula Personal, xifrada expressament per a ell, amb un missatge autooxidable, sap? Va llençar l’embolcall al desintegrador d’escombraries, i ahir li va donar a la Poli, la nostra minyona, sap?, un mes de vacances perquè pogués anar a visitar la seva germana a la ciutat de Terminus, i aquesta tarda ha parat el llit de l’habitació dels convidats. Així he sabut que esperava algú de qui jo no havia de saber res. Normalment, m’ho explica tot.

—De veritat? Em sorprèn que sigui així. Em creia que ho sabies tot abans que t’ho digués.

—Normalment és així —i aleshores es va posar a riure. Començava a sentir-se molt més a gust. El visitant era d’edat avançada, però tenia un aspecte molt distingit amb el seu cabell castany arrissat i aquells ulls tan blaus. Potser trobaria algú com ell algun dia, quan ella també fos vella.

—Com sabies que era a mi a qui esperava? —demanà el jove.

—Bé, qui més podia ser? Esperava algú d’una manera tan secreta, vostè ja m’entén…, i aleshores arriba vostè agafant-se a les finestres en comptes d’anar cap a la porta, com ho fan les persones assenyades. —Va recordar una de les seves frases favorites i la va utilitzar de seguida—: «Els homes són tan rucs!».

—Estàs molt segura de tu mateixa, oi, nena? Vull dir, senyoreta. Podries estar equivocada!, saps? Com et quedaries si et digués que tot això és un misteri per a mi, i que, pel que jo en sé, el teu pare està esperant algú altre que no sóc jo?

—Oh, no ho crec pas. Jo no li he dit que entrés fins que no l’he vist com deixava caure el seu maletí.

—El meu què?

—El seu maletí, jove. No estic cega. No li ha pas caigut per casualitat, perquè primer ha mirat a baix, per assegurar-se que cauria bé. Aleshores devia pensar que aniria a caure sota la tanca i que quedaria amagat, de manera que l’ha deixat anar i ja no ha tornat a mirar a baix. I si s’ha acostat a la finestra en comptes de dirigir-se a la porta principal, volia dir que tenia una mica de por d’aventurar-se dins d’una casa abans d’investigar el lloc. I després de la discussió que hem tingut, ha tingut més cura del seu maletí que no pas de vostè mateix, la qual cosa significa que considera més important el que hi ha al seu maletí que la seva pròpia seguretat, i això significa que mentre vostè estigui aquí dins i el seu maletí a fora, i nosaltres sapiguem que està a fora, la seva situació és una mica precària.

Féu una pausa per agafar aire i l’home digué, escarritxant les dents:

—Llevat que t’agafi pel coll, et deixi mig morta, i me’n vagi corrent amb el maletí.

—Però jo, jove, resulta que tinc un bat de beisbol sota el llit i, des d’on estic asseguda, el puc agafar en dos segons, i sóc molt forta per ser una noia.

Impasse. A la fi amb una cortesia forçada, el «jove» digué:

—Permete’m que em presenti, ara que ja som tan amics. Sóc Pelleas Anthor. I tu, com et dius?

—Sóc Arca…, Arkady Darell. Molt de gust de conèixer-lo.

—I ara, Arkady, sigues bona nena i vés a cridar el teu pare, si et plau.

Arcàdia va saltar:

—Jo no sóc cap nena. El trobo molt groller…, i més tenint en compte que està demanant un favor.

Pelleas sospirà.

—Molt bé. Sigues una bona, amable i encantadora velleta amb olor de lavanda, i crida el teu pare.

—Tampoc no volia dir això, però el cridaré. Ara: no li penso treure els ulls del damunt, jove —i donà una puntada de peu contra el terra.

Aleshores, es van sentir passes ràpides al vestíbul i la porta s’obrí de cop.

—Arcàdia… —Hi hagué una petita explosió d’esbufecs i el doctor Darell preguntà—: Qui és vostè, senyor?

Pelleas es posà dempeus d’un bot amb un posat òbviament alleujat.

—El doctor Toran Darell? Sóc Pelleas Anthor. Ha rebut notícies de la meva visita, em penso. Si més no, la seva filla bé ho afirma.

—La meva filla ho afirma? —Li llançà una mirada de reprovació que relliscà per la impenetrable xarxa d’innocència amb què els ulls d’ella reberen l’acusació.

El doctor Darell, finalment, digué:

—L’estava esperant. Vol acompanyar-me a baix, si us plau? —Però es deturà perquè els seus ulls acabaven de copsar un moviment que Arcàdia copsà al mateix moment.

S’abalançà cap al seu transcriptor, però va ser en va, perquè el seu pare el tenia al costat i li digué, suaument:

—L’has deixat engegat tota aquesta estona, Arcàdia?

—Pare —gemegà realment angoixada—, no és de bona educació llegir la correspondència privada d’una altra persona, sobretot quan es tracta de correspondència oral.

—Ah —digué el pare—, com que «correspondència oral» amb un estrany a la teva habitació! Com a pare, Arcàdia, t’he de protegir en contra del mal.

—Oh, ostres!… No era res d’això.

Pelleas esclatà a riure, tot d’una.

—Oh, sí que ho era. Aquesta noia em volia acusar de tota mena de coses, i insisteixo que s’ho llegeixi, encara que només sigui per deixar ben net el meu bon nom.

—Oh… —Arcàdia va fer un esforç per aguantar-se les llàgrimes. Ni el seu propi pare no se la creia. I aquell maleït transcriptor… Si aquest ximple no hagués tret el cap per la finestra, no s’hauria oblidat d’apagar l’aparell. I ara el seu pare li anava a fer sermons de com s’havia de comportar una noia. Segons semblava, no tenia el dret de fer res que no fos morir d’asfíxia.

—Arcàdia —digué el seu pare amablement—, penso que una noia ben educada…

Ho sabia, sabia el que anava a dir.

—… no hauria de ser tan impertinent amb homes més grans que ella.

—Però…, per què havia de venir a espiar a la meva finestra? Una noia de la meva edat té dret a tenir una vida privada… Ara hauré de tornar a repetir la meva maleïda redacció.

—Tu no ets ningú per jutjar si tenia dret a acostar-se a la teva finestra. Només havies de prohibir-li l’entrada i cridar-me de seguida…, sobretot si pensaves que l’estava esperant.

Arcàdia replicà tota enrabiada:

—Hauria valgut més que no l’haguessis vist…, el molt estúpid. Ho engegarà tot en orris si continua entrant per les finestres en comptes de fer-ho per les portes.

—Arcàdia, ningú no vol la teva opinió sobre coses que desconeixes totalment.

—Això és el que et creus. Es tracta de la Segona Fundació, vet-ho aquí.

Es va fer un silenci. Fins i tot Arcàdia sentia una forta pressió nerviosa a la panxa.

El doctor Darell preguntà en veu baixa:

—On has sentit parlar d’això?

—Enlloc. Però, quina altra cosa hi ha que requereixi tant secret? I no t’has pas de preocupar, que no en parlaré a ningú.

—Senyor Anthor —digué el doctor Darell— m’haurà de perdonar per tot això.

—Oh, no té cap importància —digué Anthor sense estar-ne gaire convençut—. No és pas culpa de vostè si ella s’ha venut a les forces de les tenebres. Però, li fa res si li faig una pregunta abans que ens n’anem? Senyoreta Arcàdia…

—Què vol?

—Per què creus que és estúpid entrar per les finestres en comptes de fer-ho per les portes?

—Perquè aleshores crida l’atenció sobre el que vol amagar, ruc. Si jo tinc un secret, no em posaré pas un esparadrap a la boca perquè tothom sàpiga que tinc un secret. Parlaré tant com sempre, només que d’un altre tema. No ha llegit mai cap de les dites de Salvor Hardin? Va ser el nostre primer alcalde, sap?

—Sí que ho sé.

—Bé, doncs, ell solia dir que només una mentida que no tingués vergonya de si mateixa tenia possibilitat d’èxit. També deia que no tot ha de ser cert, però que tot ha de sonar com si ho fos. Bé, doncs, quan es vol entrar per la finestra, és una mentida que té vergonya de si mateixa i que no sona certa.

—Aleshores, què hauries fet, tu?

—Si hagués volgut veure el meu pare per a un assumpte altament secret, m’hauria presentat a ell obertament i m’hi hauria entrevistat amb tota mena de pretextos estrictament legítims. I aleshores, quan tothom em conegués i m’associés amb el meu pare com un fet natural, hauríem pogut tractar dels temes més secrets que volguéssim i ningú mai no n’hauria sospitat.

Anthor es mirà la noia tot estranyat i després el doctor Darell. Finalment digué:

—Som-hi. Tinc un maletí al jardí que hauria de recollir. Esperi. Només una altra pregunta. Arcàdia, no tens cap bat de beisbol sota el llit, oi que no?

—No!, és clar que no.

—Ah, és el que em pensava.

El doctor Darell es deturà al llindar de la porta.

—Arcàdia —digué— quan tornis a escriure la redacció sobre el Pla Seldon, no cal que facis al·lusions misterioses respecte a la teva àvia. No hi ha cap necessitat de mencionar aquesta part.

Ell i Pelleas van baixar les escales en silenci. Aleshores, el visitant preguntà amb una veu tensa:

—Espero que no li faci res que li pregunti quina edat té la seva filla.

—Catorze anys. Els va fer abans d’ahir.

—Catorze? Per la Gran Galàxia… Alguna vegada li ha dit que pensés casar-se el dia de demà?

—No, no m’ho ha dit mai. A mi no, almenys.

—Bé, si mai ho fa, tiri-li un tret de pistola. Al qui es casi amb ella, vull dir. —Mirà fixament el seu interlocutor més gran—. Parlo seriosament. La vida no pot comportar cap turment més gran que viure amb ella quan tingui vint anys. No voldria pas ofendre’l, és clar.

—No m’ofèn pas, ja sé que vol dir.

Al pis de dalt, l’objecte de les seves tendres anàlisis era davant del transcriptor amb un cansament revoltat i deia sense entonació:

—Elfuturdelplaseldon.

El transcriptor, amb un infinit aplom, va transcriure-ho amb elegància i unes complicades majúscules:

EL FUTUR DEL PLA SELDON





8. El pla Seldon


MATEMÀTIQUES. La síntesi del càlcul amb n variables dins d’una geometria n-dimensional és la base del que Seldon anomenava «La meva petita àlgebra de la humanitat».

ENCICLOPÈDIA GALÀCTICA

Considerem una sala.

La localització de la sala no té importància, de moment. N’hi ha ben bé prou amb dir que en aquesta sala, més que en cap altre lloc, existia la Segona Fundació.

Era una sala que, a través dels segles, havia estat la seu de la consciència pura…, i, amb tot, era mancada dels ginys amb què s’ha arribat a associar la ciència durant milers d’anys. Era, ben al contrari, una ciència que tractava només amb conceptes matemàtics, d’una manera similar a la que practicaven les antiquíssimes races en els primitius temps prehistòrics, abans que arribés la tecnologia, abans que l’home s’estengués més enllà d’un únic món, llavors desconegut.

D’antuvi, hi havia en aquesta sala —protegit per una ciència mental fins aleshores inabastable per la potència física de la resta de la Galàxia— el Primer Radiant, que contenia en el seu interior vital el Pla Seldon complet.

També hi havia un home en aquella sala: el Primer Orador.

Era el dotzè en la línia dels principals guardians del Pla, i el seu títol no tenia cap altra significació que el fet de parlar primer en les reunions dels dirigents de la Segona Fundació.

El seu predecessor havia vençut el Mul, però les runes d’aquella gegantina lluita encara obstaculitzaven el camí del Pla…, ja que, durant vint-i-cinc anys, ell i la seva administració havien estat intentant fer retornar una Galàxia plena d’homes tossuts i estúpids per aquell camí… Era una tasca terrible.

El Primer Orador dirigí la vista cap a la porta que s’obria. Fins i tot mentre considerava, en la soledat de la sala, el seu quart de segle d’esforç, que ara d’una forma tan lenta i inevitable arribava al punt culminant, ni ara que estava sumit en aquests pensaments, la seva ment no deixava de pensar en el nouvingut amb una certa expectació. Un jove, un estudiant, un dels que podrien, eventualment, agafar el relleu.

El jove era dret al llindar de la porta, amb un posat indecís, de manera que el Primer Orador s’hi va haver d’acostar i fer-lo passar, posant-li amicalment la mà sobre l’espatlla.

L’estudiant somrigué tímidament, i el Primer Orador respongué dient:

—Abans que res li he de dir per què és aquí.

Es van asseure a la taula, un davant de l’altre. Cap dels dos no parlava amb un llenguatge que pogués ser considerat com a tal per un home de la Galàxia que no fos membre de la Segona Fundació.

Originàriament, el llenguatge articulat constituïa el mitjà a través del qual l’home aprenia, de forma imperfecta, a transmetre els pensaments i les emocions de la seva ment. Establint sons arbitraris i combinacions de sons per representar certs matisos mentals, va desenvolupar un mètode de comunicació, mètode que amb la seva inexactitud i manca d’adequació va fer degenerar tota la delicadesa de la ment en senyals guturals i rudimentaris.

La degeneració es va anar accentuant, i tota la sofrença que ha conegut la humanitat pot imputar-se al fet que ningú en la història de la Galàxia, fins a Hari Seldon i uns quants altres homes després d’ell, no foren realment capaços d’entendre els seus semblants. Tots els éssers humans vivien darrere una paret impenetrable de boira asfixiant dins la qual existien aïlladament. De tant en tant, alguns senyals sortien des del fons de la caverna habitada per un altre home, de manera que un ésser humà podia anar a tentines cap a un altre. Malgrat tot, no es coneixien l’un a l’altre, i no es podien entendre; per això no gosaven refiar-se l’un de l’altre i així sentien des de la infantesa un terror i una inseguretat nascuts d’aquest aïllament total. Hi havia una por ferotge de l’home per l’home, una salvatge rapacitat de l’home envers l’home.

Durant desenes d’anys, els peus dels homes s’havien arrossegat pel fang, condemnant les seves ments a aquest mateix nivell, les mateixes que, durant un període de temps igual, havien estat dignes de la companyia de les estrelles.

Inexorablement, l’home havia intentat escapar-se de la presó del llenguatge corrent. La semàntica, la lògica simbòlica, la psicoanàlisi havien estat mitjans per refinar o evitar el llenguatge.

La psicohistòria fou el producte de la ciència mental, o més ben dit, la seva matematització final, que havia aconseguit finalment l’èxit. Per mitjà del desenvolupament de la matemàtica necessària per comprendre els fenòmens de la neurofisiologia i l’electroquímica del sistema nerviós, que havien de ser atribuïdes, ho havien de ser a les forces nuclears, va ser realment possible desenvolupar la psicologia. I, mitjançant la generalització dels coneixements psicològics de l’individu al grup, es va poder matematitzar la sociologia.

Els grups més nombrosos, els milers de milions que habitaven els planetes, els bilions que ocupaven els Sectors, els trilions que ocupaven tota la Galàxia, van esdevenir, no simplement éssers humans, sinó forces gegantines susceptibles de tractament estadístic, de manera que, per a Hari Seldon, el futur esdevingué clar i inevitable i el Pla va poder-se bastir.

La mateixa evolució de la ciència mental que havia originat el desenvolupament del Pla Seldon, va fer també innecessari que el Primer Orador utilitzés paraules per adreçar-se a l’estudiant.

Qualsevol reacció enfront d’un estímul, per petit que fos, era clarament indicativa de tota una sèrie de canvis insignificants, de tots els fugaços corrents que passaven per la ment de l’altre. El Primer Orador no podia copsar de forma instintiva el contingut emocional de la ment de l’estudiant, com ho hauria pogut fer el Mul —atès que el Mul era un mutant, els poders del qual eren difícilment comprensibles per a un home corrent, fins i tot per a un membre de la Segona Fundació—, més aviat els va deduir, com a resultat d’un entrenament molt intensiu.

No obstant això, com que és essencialment impossible, en una societat basada en el llenguatge parlat, indicar el mètode utilitzat pels homes de la Segona Fundació per comunicar-se entre ells, passarem per alt tota aquesta qüestió. El Primer Orador serà representat com si parles de forma ordinària, i si la traducció no és sempre valida en la seva totalitat, és almenys el millor que es pot fer en tals circumstàncies.

Convindrem, en conseqüència, que el Primer Orador va dir:

—Abans que res li diré per què és aquí —en comptes de fer un somriure que signifiqués exactament això i alçar un dit d’una forma determinada.

El Primer Orador digué:

—Vostè ha estudiat a fons la ciència mental durant gran part de la seva vida. Ha assimilat tot el que els seus mestres li podien donar; és hora que vostè i uns quants altres com vostè comencin el seu aprenentatge de l’Oratòria.

Agitació a l’altra banda de la taula.

—No, home, prengui-s’ho de manera flemàtica. Desitjava reunir les qualitats necessàries pel càrrec, i temia no aconseguir-ho. De fet, tant l’esperança com la por són debilitats. Vostè sabia que estava qualificat i dubtava a admetre el fet perquè admetre-ho seria indicar que vostè és un presumptuós, i per tant podria ser desqualificat. Rucades! L’home més irremeiablement estúpid és aquell que ignora la seva saviesa. Saber que està qualificat forma part de la seva qualificació.

Relaxació a l’altra banda de la taula.

—Això mateix. Ara se sent millor i ha baixat la guàrdia. Està en millor disposició d’ànim per concentrar-se i comprendre. Recordi que, per ser realment eficaç, no és necessari mantenir la ment sota una estreta barrera de control, ja que per a un escrutador intel·ligent seria tan reveladora com una mentalitat nua. Més aviat, hom ha de cultivar una certa innocència, una consciència d’un mateix i una ingenuïtat que no amagui res. La seva ment està oberta a vostè. Faci el mateix.

I continuà:

—No és fàcil ser un Orador. Primer, ja no és fàcil ser un psicohistoriador, i ni tan sols el millor psicohistoriador és necessàriament un bon Orador. S’ha de fer una distinció aquí. Un Orador no solament ha de conèixer les complicacions matemàtiques del Pla Seldon, sinó que a més ha de sentir-s’hi identificat i creure en els seus objectius. Ha d’estimar el Pla; per a ell ha de ser la vida i l’aire que respira. Més que això, ha de ser fins i tot com un amic vivent.

»Sap què és això, vostè?

La mà de l’orador assenyalà un cub negre i brillant que hi havia al bell mig de la taula. No tenia rugositats.

—No, Orador, no ho sé.

—Ha sentit a parlar del Primer Radiant?

—Això? —preguntà amb astorament l’estudiant.

—S’esperava quelcom de més noble i inspirador d’un temor reverencial? Bé, és natural. Fou creat a l’època de l’imperi, per contemporanis de Seldon. Durant gairebé quatre-cents anys ha servit perfectament les nostres necessitats sense espatllar-se ni necessitar reparacions. Sortosament, perquè ningú de la Segona Fundació no té la preparació tècnica per poder-lo reparar. —Somrigué amablement—. Els de la Primera Fundació serien capaços de fer-ne un d’exactament igual, però per res del món no n’han de conèixer l’existència, és clar.

Va prémer una palanqueta del seu costat de taula i la sala quedà totalment a les fosques. Però només durà un instant, ja que gradualment una fluorescència va anar il·luminant les dues parets més llargues de la sala. Primer amb una lluentor perlada, sense relleus, després amb una lleugera traça de foscor aquí i allà, i finalment, aparegueren les equacions finament impreses en negre, amb un filet vermell que feia ziga-zagues per entre els números com un riuet indecís.

—Acosti’s, vingui a davant de la paret. No tingui por de fer cap ombra. La llum no emana pas del Radiant de forma ordinària. Per dir-li la veritat, no tinc pas la més mínima idea de com es produeix aquest efecte, però no fa ombra. Això sí que ho sé.

Estaven l’un al costat de l’altre sota la llum. Cada paret teia nou metres de llarg i tres d’alt. L’escriptura era petita i cobria tota la superfície.

—Això no és pas el Pla sencer —digué el Primer Orador—. Perquè hi cabés en les dues parets, les equacions s’haurien de reduir a una mida microscòpica…, però no és necessari. El que ara veu representa les grans línies del Pla fins en aquest moment. Ja ho ha estudiat, oi?

—Sí, Orador, ho he estudiat.

—Reconeix cada part?

Un llarg silenci. L’estudiant assenyalà amb el dit i en fer-ho la línia d’equacions va anar baixant per la paret, fins que les series de funcions en les quals havia estat pensant —es feia difícil de creure que el gest ràpid i generalitzat del dit pogués haver estat suficientment precís— eren a l’alçada dels ulls.

El Primer Orador rigué discretament.

—Veurà que el Primer Radiant actua coordinadament amb la seva ment. Esperi’s a tenir més sorpreses d’aquest giny. Què anava a dir sobre l’equació que ha triat?

—És —digué l’estudiant amb la veu que li fallava— una equació rigelliana, representant la distribució planetària d’una tendència que indica la presència de dues grans classes econòmiques al planeta, o potser al Sector, més un model emocional inestable.

—I què significa això?

—Representa el límit de tensió, ja que aquí tenim —assenyalà amb el dit i altra volta es van moure les equacions— una sèrie convergent.

—Bé —digué el Primer Orador—. I ara, digui’m, què en pensa de tot això? Una obra d’art perfectament acabada, no li sembla?

—Oi tant!

—Doncs, s’equivoca —i continuà amb brusquedat—. És la primera lliçó que ha d’aprendre. El Pla Seldon no és ni complet ni correcte. Ben al contrari, és simplement el millor que es va poder fer en aquell temps. Més de dotze generacions d’homes han estudiat aquelles equacions, hi han treballat, les han analitzades fins als últims decimals i les han tornades a ajuntar. Han fet més que això. Han observat durant quatre-cents anys, i al marge de les equacions i prediccions, han comprovat la realitat i han après.

»Han après més coses de les que Seldon va arribar a saber, i si, amb els coneixements acumulats amb els segles, reféssim l’obra de Seldon, podríem millorar-la. És perfectament clar per a vostè?

L’estudiant va semblar una mica atordit.

—Abans d’obtenir el seu títol d’Orador —continuà el Primer Orador— haurà de fer la seva pròpia contribució al Pla. No és pas una blasfèmia tan gran. Cadascuna de les marques vermelles que veu a la paret és la contribució d’un home dels nostres que ha viscut després de Seldon. Veurà…, veurà… —alçà els ulls—, i allà!

Tota la paret va semblar que baixés davant dels seus ulls.

—Aquí —digué— és la meva.

Una fina línia vermella encerclava dos claudàtors i incloïa quasi dos metres quadrats de deduccions al llarg de la seva trajectòria. Entre les dues hi havia una sèrie d’equacions en vermell.

—No sembla gran cosa —afegí l’Orador—. Els càlculs fan referència a una etapa del Pla que no arribarà pas abans d’un període equivalent al que ja ha passat. S’apliquen a un període de coalescència que s’esdevindrà quan el Segon Imperi es trobi sota les urpes de personalitats rivals que amenaçaran amb dividir-lo si la lluita és molt igualada, o be amb tornar-lo més rígid si la lluita és molt desigual Ambdues possibilitats són considerades aquí, juntament amb el mètode per evitar qualsevol de les dues.

»Tot i així, és una qüestió de probabilitats i encara hi pot haver un tercer cas. És comparativament molt improbable, dotze coma quatre per cent per ser exactes, però s’han produït esdeveniments encara menys probables i, en conjunt, el Pla només s’ha realitzat en un quaranta per cent. Aquesta tercera probabilitat consisteix en un possible compromís entre dues o més de les personalitats en conflicte, considerades. Això, tal com he demostrat, sumiria el Segon Imperi en un immobilisme estèril, i aleshores, eventualment, causaria més danys mitjançant guerres civils que el que haurien causat si no s’hagués arribat a un pacte al principi. Afortunadament, això també es pot evitar. I aquesta ha estat la meva contribució.

—Si em permet que l’interrompi, Orador, com s’esdevé un canvi?

—Mitjançant l’actuació del Radiant. Per exemple, ja veurà que, en el seu cas, els seus càlculs matemàtics seran verificats rigorosament per cinc comissions diferents, i que els haurà de defensar davant d’un atac despietat i sistemàtic. Després transcorreran dos anys, i els resultats seran revisats una altra vegada. Ha passat més d’un cop que un treball que semblava perfecte no ha revelat els seus errors fins després d’un període inductiu de mesos o anys. De vegades és el mateix autor qui en descobreix l’error.

»Si, després de dos anys, la contribució passa amb èxit un altre examen no menys detallat que el primer o, millor encara, en l’espai de temps el jove científic ha descobert detalls addicionals, proves subsidiàries, la contribució serà afegida al Pla. Va ser l’apogeu de la meva carrera, serà l’apogeu de la seva.

»El Primer Radiant pot treballar coordinadament amb la seva ment i totes les correccions i additaments poden fer-se per un procés mental. No hi ha res que indiqui que la correcció o l’additament és seu. En tota la història del Pla no hi ha hagut personalitzacions. És més aviat una creació conjunta de tots nosaltres. Que m’entén?

—Sí, Orador.

—Aleshores, ja hem parlat prou sobre aquest tema —un pas en direcció al Primer Radiant i les parets retrobaren el seu estat natural, així com la il·luminació de la part superior—. Segui a la meva taula de treball i deixi’m que li expliqui una cosa. És suficient, per a un psicohistoriador, conèixer la seva pròpia biostàtica i electromatemàtica neuroquímica. Alguns no saben res més i només poden ser tècnics estadístics, però un Orador ha de ser capaç de discutir el Pla sense recórrer a les matemàtiques. Sinó al Pla en si mateix, almenys a la seva filosofia i els seus objectius.

»Abans que res, quin és l’objectiu del Pla? Si us plau, expliqui-m’ho amb les seves pròpies paraules…, i sobretot no vulgui donar mostres de tenir bons sentiments. No se’l jutjarà pas per la seva delicadesa ni per l’elegància del seu discurs, li ho ben asseguro.

Era la primera oportunitat que tenia l’estudiant de pronunciar una paraula que tingués més de dues síl·labes, i va vacil·lar una mica abans de cabussar-se en l’espai expectant que li havien deixat ben lliure al seu davant.

—Com a resultat del que he après —digué tímidament— crec que està en la intenció del Pla establir una civilització humana basada en una orientació totalment diferent de la que ha existit fins ara. Una orientació que, d’acord amb els descobriments de la psicoquímica, no podrà donar-se mai deforma espontània…

—Pari! —digué el Primer Orador de forma insistent—. No ha de dir «mai». Es una consideració negligent dels fets. De fet, la psicohistòria només prediu les probabilitats. Un esdeveniment particular pot tenir una probabilitat infinitesimal, però sempre serà superior a zero.

—Sí, Orador. L’orientació desitjada, si em permet que em corregeixi, és un fet sabut que no té gaire probabilitats de produir-se espontàniament.

—Això ja està millor. Quina n’és l’orientació?

—És la d’una civilització basada en la ciència mental. En tota la història coneguda de la humanitat, els avenços han estat principalment en tecnologia, la capacitat de manejar el món inanimat que envolta l’home. El control de si mateix i de la societat han estat deixats a l’atzar o als intents vagues de sistemes ètics intuïtius basats en la inspiració i l’emoció. Com a resultat, no ha existit mai cap cultura d’estabilitat superior a un cinquanta-cinc per cent, i tot això a costa de grans sofriments per part dels homes.

—I per què l’orientació de què parlem no és espontània?

—Perquè la gran majoria d’éssers humans estan mentalment equipats per prendre part en l’avenç de la ciència física, i tots en reben el benefici brut i visible. Només una minoria insignificant, tanmateix, posseeix les facultats indispensables per conduir l’home a través de les més grans complicacions de la ciència mental, i els beneficis que se’n deriven, tot i que són més durables, són més subtils i menys aparents. A més, atès que una orientació com aquesta conduiria al desenvolupament d’una dictadura benèvola dels millor dotats mentalment, és a dir dels homes que ocuparien un nivell superior en l’escala humana, això provocaria ressentiments i no es podria estabilitzar sense l’aplicació d’una força que reduiria la resta de la humanitat a un nivell de barbàrie. Tal desenvolupament ens repugna i l’hem d’evitar.

—Quina és, doncs, la solució?

—La solució és el Pla Seldon. S’han pres unes disposicions tals que en un mil·lenni a partir del seu inici sis-cents anys comptant des d’ara, serà instaurat un Segon Imperi Galàctic en què la humanitat estarà preparada per ser dirigida per la ciència mental. En aquest mateix interval, el desenvolupament de la Segona Fundació haurà permès l’aparició d’un grup de psicòlegs preparats per assumir-ne la direcció. O, tal com he pensat sovint, la Primera Fundació subministrarà el marc físic d’una única unitat política, i la Segona Fundació subministrarà el marc mental d’una classe dirigent ja preparada.

—Ja ho entenc. Bastant encertat. Creu vostè que qualsevol Segon Imperi, encara que es formés en l’època fixada per Seldon, convindria a la realització del seu Pla?

—No, Orador, no ho crec pas. Hi ha diferents Segons Imperis possibles que poden formar-se en el període de temps que va dels nou-cents als set-cents anys després de l’inici del Pla, però només un d’ells és el Segon Imperi.

—I en vista de tot això, per què és necessari que l’existència de la Segona Fundació sigui mantinguda en secret…, sobretot envers la Primera Fundació?

L’estudiant cercà un significat amagat en la pregunta i no en trobà cap. Respongué una mica torbat:

—Per la mateixa raó que els detalls del Pla han de ser mantinguts en secret respecte a la humanitat en general. Les lleis de la psicohistòria són de naturalesa estadística i queden invalidades si les accions dels individus no són de naturalesa aleatòria. Si un grup relativament important d’éssers humans arribés a saber detalls clau del Pla, les seves accions estarien profundament condicionades, ja^no serien a l’atzar i s’escaparien dels axiomes de la psicohistòria. En altres paraules, deixarien de ser perfectament predibles. Ja em perdonarà, Orador, però sento que la resposta no és satisfactòria.

—Té raó. La seva resposta és incompleta. És la pròpia Segona Fundació que ha de romandre en secret, no únicament el Pla. El Segon Imperi encara no està format. Continuem tenint una societat que no acceptaria una classe dirigent de psicòlegs, que temeria el seu desenvolupament i els combatria. Que ho entén?

—Sí, Orador, ho entenc. Aquest aspecte no ha estat mai posat de relleu…

—No exageri. No ha estat mai posat de relleu a classe, però podia haver estat capaç de deduir-lo vostè mateix. Aprofundirem en aquest i en altres punts en un futur immediat, durant el seu aprenentatge. Em tornarà a veure dintre d’una setmana. Llavors m’agradaria que em fes els seus comentaris sobre un problema que ara li plantejaré. No vull pas un tractament matemàtic rigorós i exhaustiu, un expert trigaria un any a fer-lo i vostè només té una setmana. Però voldria que em donés una indicació de les tendències i les direccions…

»Aquí trobarà una bifurcació en el Pla en un període de temps de quasi mig segle enrere. Els detalls necessaris hi són inclosos. S’adonarà que el camí seguit per la suposada realitat divergeix de totes les prediccions calculades, amb una probabilitat inferior a un i per cent. Vostè haurà de fer una estimació de quant de temps durarà la divergència abans que sigui irreversible. Faci una estimació també sobre el final probable, en cas de ser irreversible, i del mètode raonable de correcció.

L’estudiant manipulà el visor a l’atzar i contemplà, amb una mirada ombrívola, els passatges presentats en la diminuta pantalla.

—Per què aquest problema particular, Orador? És obvi que té una altra significació que la purament acadèmica.

—Gràcies, fill meu. Vostè és tan ràpid com jo m’esperava. El problema no és suposat. Fa gairebé mig segle, el Mul irrompé en la història de la Galàxia i durant deu anys va ser el pol d’atracció de l’univers. Res no hauria pogut fer preveure la seva arribada. Va incidir en el Pla de forma greu, però no fatal.

»Malgrat tot, per deturar-lo abans que esdevingués un desenllaç fatal, vam veure’ns forçats a intervenir activament en contra seva. Vam revelar llavors la nostra existència, i el que és encara molt més perillós, una porció del nostre poder. La Primera Fundació ha sentit parlar de nosaltres, i les seves accions vénen ara condicionades per aquest coneixement. Observi-ho en el problema presentat aquí i aquí.

»Naturalment, vostè no n’ha de parlar a ningú d’això.

Es féu una pausa de consternació, mentre l’estudiant anava assimilant tot allò que se li deia.

—Aleshores el Pla Seldon ha fracassat? —digué finalment.

—Encara no. Simplement és possible que hagi fracassat. Les probabilitats d’èxit són encara d’un vint-i-un coma quatre per cent, segons la darrera estimació.





9. Els conspiradors


Per al doctor Darell i per a Pelleas Anthor, els vespres transcorrien en amicals converses i els dies en agradable futilitat. Podia haver estat una visita corrent. El doctor Darell presentà el jove com a un cosí de l’espai exterior, i aquest parentiu tan comú esmorteí tota curiositat.

No obstant això, en les converses casuals, sortia com aquell que res un nom. L’interlocutor escoltava atentament i el doctor Darell responia amb un «No», o un «Sí». Una trucada per mitjà de la xarxa pública de comunicació anunciava una invitació casual: «M’agradaria que conegués el meu cosí».

I els preparatius d’Arcàdia procedien d’acord amb el seu propi sistema. De fet, els seus actes podien ser considerats com els més rebuscats de tots.

Per exemple, va persuadir Olynthus Dam, el seu company d’escola, perquè li donés un receptor de so autònom de fabricació casolana, utilitzant mètodes que indicaven un futur molt perillós per a tots els homes amb els quals podria entrar en contacte. Per estalviar-nos detalls, el que va fer, simplement, va ser mostrar un interès tan gran en l’afició, prou coneguda, d’Olynthus, el qual tenia un taller a casa seva, combinat amb una tan ben modulada transferència d’aquest interès a les faccions grassonetes d’Olynthus, que el pobre xicot es va trobar 1) fent discursos animadament i interminable sobre els principis del motor d’hiperonda, 2) fixant-se en la noia i estar a punt de desmaiar-se per la seva mirada d’ulls grans i absorbents que es posaven amb tanta suavitat sobre els seus i 3) posant sobre les mans d’ella la seva més gran creació, el dit receptor de so.

Arcàdia, després d’aquell dia, cultivà l’amistat d’Olynthus en grau decreixent, just el temps necessari perquè ell no sospités que el receptor de so havia estat la causa de la seva amistat. Durant mesos, Olynthus guardà en la memòria aquell curt període de la seva vida, en els racons de la seva ment, fins que, per manca de continuïtat, l’oblidà.

Quan arribà el setè vespre, es reuniren cinc homes a la sala d’estar dels Darell amb menjar i tabac a voluntat. Arcàdia era al seu escriptori, ocupada manipulant aquell desconegut aparell casolà, producte de la inventiva d’Olynthus.

Eren cinc homes. El doctor Darell, naturalment, que semblava una mica més gran que els seus quaranta-dos anys, amb el cabell grisenc i vestit amb força meticulositat. Pelleas Anthor, seriós i amb la mirada ben alerta, feia cara de jove i poc segur de si mateix. I tres homes nous: Jole Turbor, locutor de televisió, cepat i de llavis molsuts; el doctor Elvett Semic, professor de física a la Universitat, jubilat, sec i arrugat, amb la roba baldera; Homir Munn, bibliotecari, esprimatxat i terriblement intranquil.

El doctor Darell parlava amb serenitat, en un to normal i gens afectat:

—Aquesta reunió ha estat convocada, senyors, per alguna cosa més que per raons merament socials. Ja ho deuen haver suposat, atès que vostès han estat seleccionats deliberadament per motiu dels seus antecedents, i endevinaran sens dubte el risc que això implica. No vull pas minimitzar-lo, però vull assenyalar que tots estem condemnats, en qualsevol cas.

»Vull que s’adonin que cap de vostès no ha estat invitat amb el menor intent de secret. A ningú de vostès no se li ha dit que no es deixés veure. Els vidres de les finestres no són opacs. A l’habitació no hi ha cap tipus de pantalla. Atraure l’atenció del nostre enemic significaria la nostra ruïna, i la millor manera d’atraure la seva atenció és adoptar una actitud misteriosa i teatral.

(«Ah! Ah!» pensava Arcàdia inclinada sobre el receptor d’on venien les veus grinyolants).

—Entenen què els vull dir?

Elvett Semic féu una ganyota amb el seu llavi inferior deixant veure el rengle de dents, gest que precedia cadascuna de les seves frases.

—Continuï; parli’ns del jove.

—Es diu Pelleas Anthor —digué el doctor Darell—. És un alumne del meu antic col·lega Kleise, que va morir l’any passat. Kleise em va enviar el seu esquema cerebral fins al cinquè subnivell, abans de morir. Aquest esquema ha estat comparat amb el de l’home que tenen al davant. Sé que un esquema cerebral no es pot duplicar fins en aquest extrem, ni tan sols per especialistes en psicologia. Si no coneixien aquest fet, hauran de refiar-se de la meva paraula.

Turbor va fer la seva ganyota amb els llavis.

—Bé, hem de començar amb alguna cosa. Sóc del parer que creguem en la seva paraula, sobretot perquè vostè és el més gran electroneuròleg de la Galàxia ara que Kleise és mort. Si més no, així és com jo l’he descrit en el meu comentari televisiu. Quina edat té, Anthor?

—Vint-i-nou anys, senyor Turbor.

—Mm… Vostè també és un electroneuròleg? Un d’important?

—Només un estudiant d’aquesta ciència. Però treballo amb molta empenta, i he tingut el privilegi de ser deixeble de Kleise.

Munn intervingué en aquest punt. Tartamudejava lleument en moments de tensió:

—Jo… jo vol… voldria que co… comencéssim. Em fa l’e… efecte que tothom parla massa.

El doctor Darell va alçar la cella tot mirant en direcció a Munn:

—Té raó, Homir. Vostè té la paraula, Pelleas.

—Encara no —digué Pelleas a poc a poc— perquè abans que puguem començar, tot i que comprenc els sentiments del senyor Munn, els he de demanar les dades de les ones cerebrals.

Darell corrugà les celles.

—Què vol dir, Anthor? A quines dades de les ones cerebrals es refereix?

—Als esquemes cerebrals de tots vostès. Vostè té les meves, doctor Darell. Jo necessito les seves i les de la resta de vostès. Jo mateix faré els amidaments.

—No hi ha cap raó perquè es refiï de nosaltres, Darell —digué Turbor—. El jove està en el seu dret.

—Gràcies —digué Anthor—. Si m’indica, doncs, el camí cap al seu laboratori, doctor Darell, procedirem. M’he pres la llibertat de comprovar tots els aparells aquest matí.

La ciència de l’electroencefalografia era a la vegada nova i antiga. Era antiga en el sentit que el coneixement dels microcorrents generals per les cèl·lules nervioses dels éssers humans, pertanyia a aquella vasta categoria del saber humà els orígens de la qual es perden en el temps. Eren uns coneixements que es remuntaven als primers vestigis de la història humana…

I malgrat això, també era nova. El fet de l’existència de microcorrents havia quedat endormiscat, durant les desenes de milers d’anys de l’Imperi Galàctic, com a un d’aquests elements vívids i capriciosos, però totalment inútils, del saber humà. Alguns havien intentat classificar les ones en la vetlla i el son, la calma i l’excitació, la salut i la malaltia…, però fins i tot les concepcions més àmplies tenien una multitud d’excepcions decebedores.

D’altres havien intentat mostrar l’existència de grups d’ones cerebrals anàlegs als dels ben coneguts grups sanguinis, i demostrar que el medi ambient era el factor determinant. Aquests eren els defensors del racisme i postulaven que l’home podia dividir-se en subespècies. Però una tal filosofia no es va poder fressar el seu camí contra l’abassegador impuls ecumènic que suposava l’Imperi Galàctic: una unitat política que cobria vint milions de sistemes estel·lars, incloent tota la humanitat, des del món central de Trantor —ara un record gloriós i impossible del seu gran passat— fins l’asteroide més solitari de la Perifèria.

I altra volta, en una societat dedicada, com ho era la del Primer Imperi, a les ciències físiques i a la tecnologia inanimada, existia una vaga però potent repulsió sociològica a l’estudi de la ment. Era menys respectable, perquè tenia una utilitat menys immediata, i menys finançat perquè era menys profitós.

Després de la desintegració del Primer Imperi, es va produir la fragmentació de la ciència organitzada. El seu endarreriment es feia cada cop més patent —reculant fins i tot més enrere que les bases fonamentals de l’energia nuclear, retornant a l’ús de l’energia química extreta del carbó i del petroli. L’única excepció fou, naturalment, la Primera Fundació, on de la guspira de la ciència, revitalitzada i intensificada, se n’alimentava la flama. Fins i tot allà, però, també governava la física, i la ment, llevat de la cirurgia, no interessava a cap ciència.

Hari Seldon fou el primer a expressar el que més endavant s’acceptà com a veritat.

»Els microcorrents nerviosos —digué una vegada— transporten amb ells la guspira de tots els impulsos i les respostes, conscients i inconscients. Les ones cerebrals, registrades sobre paper quadriculat com a muntanyes i valls, són els miralls dels impulsos mentals de milers de milions de cèl·lules. En teoria, l’anàlisi revelaria els pensaments i les emocions del subjecte, fins i tot els més insignificants. Les diferències detectades no serien únicament degudes a defectes físics importants, heretats o adquirits, sinó també als canvis d’estat emocional, a l’educació i a l’experiència, fins i tot en una cosa tan subtil com un canvi en la filosofia del subjecte en relació amb la seva vida».

Però ni tan sols Seldon no va poder anar més enllà de les especulacions.

I ara, des de fa cinquanta anys, els homes de la Primera Fundació han estat explorant aquest magatzem increïblement vast i complicat de coneixements nous. Aquesta exploració, naturalment, es realitzava per mitjà de tècniques noves —com per exemple, l’ús d’elèctrodes sobre les sutures cranials per un mètode recentment descobert que permetia que es fes un contacte directe amb les cèl·lules grises, sense que calgués ni tan sols afaitar una part del cap. I també hi havia un aparell capaç d’enregistrar automàticament les dades de les ones cerebrals en la seva totalitat i com a funcions separades de sis variables independents.

El que era més significatiu, potser, era el creixent respecte amb què es considerava tant l’encefalografia com l’encefalògraf. Kleise, el més gran de tots, ocupava en els congressos de científics el mateix rang que els físics. El doctor Darell, tot i que ja no estava en actiu, era gairebé tan conegut pels seus brillants avenços en l’anàlisi encefalogràfica, com pel fet de ser el fill de Bayta Darell, la gran heroïna de la generació anterior.

I ara el doctor Darell estava assegut en la seva pròpia cadira, notant el tacte delicat dels seus lleugers elèctrodes que a penes si feien pressió sobre el cap, mentre les agulles en el buit es movien amunt i avall. Estava d’esquena a l’enregistrador —altrament, com és ben sabut, el fet de veure les corbes movent-se hauria induït un esforç inconscient per tal de controlar-les, amb resultats ben visibles—, però sabia que l’esfera central expressava la corba Sigma, fortament rítmica i poc variable, la qual cosa era d’esperar en una ment potent i disciplinada com la seva. Aquella corba seria reforçada i purificada en l’esfera subsidiària que registrava l’onda del cerebel. Hi hauria els salts bruscos i quasi discontinus del lòbul frontal, i el lleuger tremolor de les regions subsuperficials amb la seva estreta banda de freqüències…

Coneixia el seu esquema d’ones cerebrals tan bé com un pintor el color dels seus ulls.

Pelleas Anthor no va fer cap comentari quan Darell es va aixecar de la cadira reclinable. El jove va donar una ullada als set registres amb els ulls penetrants d’un que coneix exactament la petitesa que està buscant.

—Si no hi té inconvenient, doctor Semic.

El posat del rostre de Semic, groguenc a causa de l’edat, era seriós. L’electroencefalografia era una ciència que havia aparegut en la seva vellesa i de la qual sabia ben poc; era una nouvinguda envers la qual tenia un cert ressentiment. Sabia que era vell i que el seu esquema d’ones ho posaria en evidència. Les arrugues del seu rostre ho mostraven, així com les seves espatlles carregades i la seva mà tremolosa…, però només revelaven la vellesa del seu cos. L’esquema d’ones cerebrals podia mostrar que la seva ment era vella, també. Era una invasió inoportuna i desagradable de l’última fortalesa protectora d’un home, la seva ment.

Els elèctrodes ja estaven ajustats. El procés no feia cap mal, naturalment, de principi a fi. Era només aquell insignificant pessigolleig, molt per sota del llindar de la sensació.

Aleshores li va tocar a Turbor, el qual s’assegué tranquil·lament i impassible durant els quinze minuts que durà el procés, i després a Munn, que es va sobresaltar en sentir el tacte dels elèctrodes, i es passà l’estona fent girar els ulls en les seves òrbites, com si volgués mirar al darrere per un forat en el seu occípit.

—I ara… —digué Darell, quan tot hagué acabat.

—Ara —repetí Anthor com si s’excusés— hi ha encara una altra persona a la casa.

—La meva filla? —preguntà Darell arrufant les celles.

—Sí. Recordi que vaig suggerir que es quedés a casa aquesta nit.

—Per fer-li una anàlisi encefalogràfica? Però, per què?

—Sense això no podré començar.

Darell arronsà les espatlles i pujà les escales. Arcàdia, que havia tingut temps per preparar-se, tenia el receptor de so apagat quan el seu pare entrà. El seguí immediatament amb una obediència exemplar. Era la primera vegada a la seva vida —llevat de l’enregistrament mental que li van fer poc després de néixer per a la seva identificació i registre— que es trobava sota els elèctrodes.

—Que ho puc veure? —preguntà en acabar tot allargant la mà.

—No ho entendries pas, Arcàdia. A més, que no és hora d’anar a dormir?

—Sí, pare —respongué submisa—. Bona nit a tothom.

Va pujar les escales d’una correguda i es ficà al llit després d’haver fet uns preparatius mínims.

Amb el receptor de so al costat del coixí, se sentia la protagonista d’una pel·lícula d’espies i assaboria cada minut prement l’aparell fortament contra el seu pit.

Les primeres paraules que va sentir van ser les d’Anthor, que deia:

—Les anàlisis, senyors, són satisfactòries. La de la nena també.

«La nena», pensà tota molesta i va fer una ganyota a Anthor en la foscor.

Anthor havia obert el seu maletí i n’havia tret unes quantes dotzenes de registres d’esquemes d’ones cerebrals. No eren originals. El maletí no disposava pas d’una tanca corrent. Si la clau queia en altres mans que les seves, el contingut del maletí s’oxidaria de forma silenciosa i instantània i quedaria convertit en cendres indesxifrables. Un cop fora del maletí, els registres es volatilitzaven igualment al cap d’una hora.

Però durant la seva breu durada, Anthor parlà ràpidament:

—Aquí porto els registres d’algunes personalitats oficials menors d’Anacreon. Aquest és d’un psicòleg de la Universitat de Locris, i aquest altre el d’un industrial de Siwenna. La resta la poden veure vostès mateixos.

Es van acostar al seu voltant. Per a tots, llevat de Darell, no eren més que ziga-zagues sobre paper. Per a Darell, eren veus que s’expressaven en un milió de llengües.

Anthor assenyalà:

—Fixi’s en la regió plana que hi ha entre les ones secundàries tauianes del lòbul frontal, que és el que tots els registres tenen en comú, doctor Darell. Vol el meu regle analític per comprovar-ho, senyor?

El regle analític podia considerar-se un parent llunyà —en la mateixa mesura que un gratacels ho és en relació amb una cabana— d’aquella joguina de jardí d’infància, el regle de càlcul logarítmic. Darell el manejava amb la soltesa que dóna la pràctica d’anys. Va fer dibuixos a mà alçada del resultat i comprovà que, com Anthor afirmava, hi havia planúries en les regions del lòbul frontal on s’esperava que hi haguessin fortes oscil·lacions.

—Com interpretaria això, doctor Darell? —preguntà Anthor.

—No n’estic segur. D’antuvi, no em sembla possible. Fins i tot en casos d’amnèsia, hi ha una supressió, però no una desaparició. Cirurgia cerebral dràstica, potser?

—Oh, efectivament s’ha tallat alguna cosa —exclamà Anthor, tot impacient—, sí! No de forma física, tanmateix. Sap?, el Mul podria haver fet exactament això. Podria haver suprimit completament la capacitat per sentir una determinada emoció o actitud mental, i no deixar sinó una planúria com aquesta. O si no…

—O si no ho podria haver fet la Segona Fundació. És el que anava a dir, oi? —preguntà Turbor amb un lleuger somriure.

No era pas necessari respondre aquella pregunta purament retòrica.

—Què l’ha fet sospitar, senyor Anthor? —preguntà Munn.

—No he estat pas jo. Ha estat el doctor Kleise. Col·leccionava esquemes d’ones cerebrals, una mica com ho fa la policia planetària, però amb una classificació diferent. Es va especialitzar en intel·lectuals, personalitats oficials i industrials importants. Veurà, és evident que si la Segona Fundació està dirigint el curs històric de la Galàxia, la nostra ho ha de fer subtilment, d’una fornia tan imperceptible com sigui possible. Si treballen manipulant les ments, tal com ho deuen estar fent, han de ser les ments de la gent que tenen influència ja sigui cultural, industrial o política. I va ser en aquestes que Kleise es va interessar.

—Sí —objectà Munn—, però aquesta tesi, ha estat corroborada? Com actua aquesta gent, vull dir els que presenten aquesta planúria? Potser es tracti d’un fenomen perfectament normal. —Es mirà els altres amb un posat una mica indefens dels seus ulls blaus un xic infantils, però no va obtenir, a canvi, cap resposta encoratjadora.

—Deixo la resposta al doctor Darell —digué Anthor—. Pregunti-li quantes vegades ha vist ell aquest fenomen en els seus estudis generals, o quants casos semblants apareixen en les publicacions de la generació anterior. Després, demani-li si entre les categories estudiades pel doctor Kleise, la probabilitat de descobrir un fet d’aquests era quasi un i per mil dels casos.

—Suposo que no hi ha dubte —digué Darell, pensatiu— que aquestes són mentalitats artificials. Han estat manipulades. En certa forma ja ho sospitava…

—Ja ho sé, doctor Darell —digué Anthor—. I també sé que vostè havia treballat amb el doctor Kleise. M’agradaria saber per què ho va deixar.

No hi havia cap mena d’hostilitat en la pregunta, potser només una certa precaució; però, de tota manera, es produí una llarga pausa.

Darell es mirà un a un tots els seus convidats i després digué, bruscament:

—Perquè la batalla que Kleise havia començat no tenia sentit. Competia amb un adversari massa fort per a ell. Estava detectant el que tots dos, ell i jo, sabíem que detectaria…, que ni ell ni jo no érem els nostres propis amos. I jo no ho valia saber! Tinc el meu amor propi. M’agradava pensar que la nostra Fundació era mestressa de la seva ànima col·lectiva, que els nostres avantpassats no havien lluitat i mort per no-res. Vaig pensar que em seria més fàcil inhibir-me llavors que encara no n’estava ben segur. No necessitava conservar la meva posició, perquè la pensió que el govern havia donat a perpetuïtat a la família de la meva mare cobriria les meves petites necessitats. El meu laboratori personal em seria suficient per no avorrir-me i la vida arribaria algun dia a la seva fi… Aleshores va morir Kleise…

—Aquest Kleise no el coneixia jo. Com va morir?

—Va morir —interrompé Anthor—. Ell ho va intuir. Mig any abans em va dir que estava arribant massa a prop…

—Ara estem m…molt a prop, m…molt, oi? —suggerí Munn amb la gola seca i la nou del coll que no parava quieta.

—Sí —digué Anthor, sense donar-li voltes—, però ja hi estàvem de tota manera molt a prop. És per això que han estat escollits. Jo sóc un alumne de Kleise. El doctor Darell era el seu col·lega. Jole Turbor ha estat denunciant la nostra fe cega en la mà salvadora de la Segona Fundació per la televisió, fins que el govern l’ha fet callar, a instàncies, ara ho puc dir, d’un poderós financer, el cervell del qual mostra el que Kleise anomenava Planúria de Manipulació. Homir Munn té la més gran col·lecció privada de Muliana, si puc utilitzar aquest terme per indicar la col·lecció de dades sobre el Mul, que existeix, i ha escrit alguns articles on especulava sobre la naturalesa i la funció de la Segona Fundació. El doctor Semic ha contribuït, més que ningú, a les matemàtiques de l’anàlisi encefalogràfica, tot i que no crec pas que s’adonés que les seves matemàtiques s’aplicaven d’aquesta manera.

Semic obrí molt els ulls i va riure per sota el nas:

—No, jove, no. Jo estava analitzant els moviments intranuclears, el problema del cos n, sap? No sé ni un borrall d’encefalografia.

—Ara ja sabem, doncs, en quin punt estem. El govern no pot, naturalment, fer res en el tema. Si l’alcalde o algú de l’administració és conscient de la gravetat de la situació, jo no ho sé pas. Però això sí que ho sé…, nosaltres cinc no tenim res a perdre i sí molt a guanyar. A mesura que augmentin els nostres coneixements, podrem eixamplar la nostra acció cap a sectors més segurs. Només estem al principi, m’entenen?

—Fins a quin punt s’ha infiltrat aquesta Segona Fundació? —preguntà Turbor.

—No ho sé pas. Li ho dic amb franquesa. Totes les infiltracions que hem descobert eren a les franges exteriors de la nació. El món capital pot ser que no estigui afectat, encara que això no és segur…, altrament no els hauria pas fet la prova. Vostè era particularment sospitós, doctor Darell, ja que va abandonar la recerca que feia amb Kleise. Kleise no el va perdonar mai, ho sabia? Jo pensava que potser la Segona Fundació l’havia corromput, però Kleise sempre va dir que vostè era un covard. Em perdonarà, doctor Darell, si dic tot això, però vull deixar ben clara la meva posició. Jo, personalment, crec que comprenc la seva actitud i si fos per covardia, ho consideraria pecat venial.

Darell va agafar l’alè abans de respondre:

—Vaig fugir!, digui-li com vulgui. Vaig intentar mantenir la nostra amistat, malgrat tot, però ell mai no em va escriure ni em va trucar fins al dia que em va enviar les dades de les seves ones cerebrals, i això va ser escassament una setmana abans que morís…

—Si no li fa res —interrompé Homir Munn, en un rampell d’eloqüència nerviosa—, no sé p…pas on vol anar a parar. Som una banda de conspiradors ben p…pobra si l’únic que sabem fer és parlar i p…parlar. I no veig pas què més podríem fer, de tota manera. Tot això és m…molt infantil. Totes aquestes ones cerebrals i aquestes històries. Tenen la intenció de f…fer alguna cosa?

Els ulls de Pelleas Anthor es van il·luminar.

—Si. Necessitem més informació de la Segona Fundació. És la necessitat primordial. El Mul va passar els primers cinc anys del seu mandat cercant aquesta informació i va fracassar…, o almenys això és el que ens han fet creure. Però després va deixar de buscar… Per què? Perquè havia tingut èxit o perquè havia fracassat?

—P…paraules i més paraules —digué Munn amb amargor—. Com dimoni ho podem saber?

—Si em vol escoltar… La capital del Mul era Kalgan. Kalgan no era part de l’esfera d’influència comercial de la Fundació abans del Mul, i no en forma part tampoc ara. Kalgan està governat en aquest moment per un home anomenat Stettin, llevat que demà no hi hagi una altra revolució a palau. Stettin es fa dir Primer Ciutadà i es considera successor del Mul. Si hi ha alguna tradició en aquest món, continua sent la grandesa sobrehumana del Mul, una tradició d’intensitat gairebé supersticiosa. Com a resultat, l’antic palau del Mul és venerat com un santuari. Ningú no hi pot entrar sense una autorització expressa i a dins tot està intacte.

—I bé?

—Bé, per què és així? En èpoques com aquesta, res no passa sense que no hi hagi una raó. I si no fos únicament la superstició la que fa que el palau del Mul sigui inviolat? I si la Segona Fundació ho hagués muntat tot? En poques paraules, i si els resultats dels cinc anys de recerca del Mul fossin a dins?

—Oh… b…bestieses!

—I per què no? —preguntà Anthor—. Al llarg de la seva història la Segona Fundació s’ha estat amagant i ha intervingut en els afers galàctics de forma imperceptible, només. Sé que per a nosaltres hauria estat més lògic destruir el palau o, almenys, treure les dades que pugui guardar. Però han de considerar la psicologia d’aquests mestres en aquesta ciència. Són Seldon, són Mul i treballen indirecta ment, per mitjà de la ment. Mai no destruirien ni traurien res si podien aconseguir els seus objectius creant un estat mental. Què en pensen?

No hi va haver cap resposta immediata i Anthor continuà:

—I vostè, Munn, és justament l’indicat per aconseguir la informació que necessitem.

—Jo? —Fou un crit d’astorament. Munn va mirar d’un cantó a l’altre amb rapidesa—. Jo no puc fer una cosa així. Jo no sóc cap home d’acció, cap heroi de telefilm. Sóc un bibliotecari. Si puc ajudar-los en això d’acord, desafiaré la Segona Fundació si cal, però no em llançaré a l’espai amb una missió qu…quixotesca com aquesta.

—Ara, miri —digué Anthor, pacientment—. El doctor Darell i jo estem tots dos convençuts que vostè és l’home que ens cal. És l’única manera de fer-ho de forma natural. Vostè diu que és bibliotecari. Perfecte! Quin és el camp que més li interessa? Muliana! Vostè ja té la col·lecció més gran de material sobre el Mul de la Galàxia. És natural, doncs, que en vulgui més, és natural que vostè vulgui incrementar-la. Vostè pot demanar permís per entrar al Palau de Kalgan sense aixecar sospites de segones intencions. Pot ser que no li donin l’autorització, però no sospitaran res. I el que és més, vostè té un creuer d’una plaça. Se’l coneix per haver visitat planetes estrangers durant les seves vacances anuals. Vostè ja ha estat a Kalgan. No s’adona que l’únic que ha de fer és actuar de la mateixa manera que ho ha fet sempre?

—Però no puc pas anar allà i dir-li: «Qu…que em deixaria entrar al seu santuari sagrat, s…senyor Primer Ciutadà?».

—I per què no?

—Perquè, per la Galàxia, no m’hi deixarien entrar!

—Molt bé, doncs si li diu que no, aleshores torni-se’n cap aquí i ja pensarem en alguna altra cosa.

Munn va mirar al seu voltant amb impotent rebel·lia. El volien convèncer que emprengués una missió que detestava. Ningú no el va ajudar a sortir-se’n.

Així doncs, al final es van prendre dues decisions a casa del doctor Darell. La primera era un acord, amb reticències per part de l’interessat, perquè Munn sortís a l’espai tan bon punt comencés les vacances d’estiu. L’altra era una decisió altament desautoritzada adoptada per un membre totalment extraoficial de la reunió, feta en el moment d’apagar el seu receptor quan es preparava per dormir més tard de l’hora habitual. La segona decisió encara no ens concerneix.





10. Crisi imminent


A la Segona Fundació havia passat una setmana, i el Primer Orador, amb la cara somrient, es tornava a mirar l’estudiant.

—Deu tenir resultats interessants, altrament no estaria tan enfadat.

L’estudiant posà la mà sobre el pilot de papers on havia fet els seus càlculs i digué:

—Està segur que el problema és real?

—Les premisses són certes. No he deformat res.

—Aleshores, hauré d’acceptar els resultats, i no vull.

—Naturalment, però, què tenen a veure els seus desitjos aquí? Bé, digui’m què l’amoïna tant. No, no, de moment deixi els seus càlculs de derivades. Les sotmetré més tard a anàlisi. Ara, parli. Permeti’m jutjar el seu criteri.

—Bé, doncs…, sembla ser, Orador, que s’ha esdevingut un gran canvi en la psicologia bàsica de la Primera Fundació. Mentre coneixien l’existència d’un Pla Seldon sense saber-ne els detalls, tenien confiança, però també incertesa. Sabien que tindrien èxit, però no sabien ni quan ni com. Hi havia, per tant, una atmosfera constant de tensió i angoixa…, que era el que Seldon desitjava. La Primera Fundació, en altres paraules, es podria comptar que treballaria a ple rendiment.

—Una metàfora dubtosa —digué el Primer Orador— però ja l’entenc.

—Però ara, Orador, coneixen l’existència d’una Segona Fundació, amb força detall, i no només com a una antiga i vaga afirmació de Seldon. Tenen una intuïció de les funcions que assumeix, en tant que guardiana del Pla. Saben que existeix una agència que vetlla cada moviment seu i que no els deixarà a la seva sort. Així doncs perden el seu dinamisme i es deixen arrossegar en llitera. Una altra metàfora, ho sento.

—No hi fa res. Continuï.

—I aquest abandó de tot esforç, aquesta inèrcia creixent, aquesta caiguda en la mol·lície i en una cultura decadent i hedonista, significa la ruïna del Pla. És necessari que es propulsin ells mateixos.

—Això és tot?

—No, hi ha més. La reacció majoritària és la que he descrit. Però existeix una gran probabilitat de reacció minoritària. El coneixement de la nostra tutela i del nostre control suscitarà en alguns, no pas complaença sinó hostilitat. Això es dedueix del Teorema de Korillov…

—Sí, sí. Ja conec el teorema.

—Ho sento, Orador. Es fa difícil evitar parlar de matemàtiques. En qualsevol cas, l’efecte no és que l’esforç per part de la Fundació es dilueixi, sinó que una part d’ell es giri contra nosaltres, activament en contra nostra.

—I això és tot?

—Queda encara un altre factor, la probabilitat del qual és moderadament baixa.

—Molt bé. Què és?

—Mentre les energies de la Primera Fundació anaven dirigides únicament en contra de l’Imperi, mentre els seus únics enemics eren carcasses enormes i antiquades que restaven del passat, només es preocupaven de les ciències físiques. En entrar nosaltres a formar part del seu entorn, podria ser que se’ls hagués imposat un canvi d’actitud. Podrien intentar esdevenir psicòlegs…

—Aquest canvi —digué fredament el Primer Orador— ja ha tingut lloc.

L’estudiant va comprimir fortament els llavis fins que només se’n veia una línia prima.

—Aleshores…, tot ha acabat. És la incompatibilitat bàsica amb el Pla. Orador, m’hauria assabentat d’això si hagués viscut…, fora?

El Primer Orador parlà seriosament.

—Ara se sent humiliat, fill meu, perquè pensava que sabia molt bé tantes coses i s’adona que moltes coses aparents li eren desconegudes. Després de pensar que era un dels Senyors de la Galàxia, de sobte descobreix que està al costat del precipici. Naturalment, sentirà ressentiment envers la torre d’ivori on ha viscut, la reclusió en què va ser educat, les teories en què es basava.

»Jo també vaig sentir tot això una vegada. És normal. Tanmateix, era necessari que en els seus anys de formació no tingués cap contacte directe amb la Galàxia, que romangués aquí, on es destil·lava el saber per a vostè, on s’agusava la seva ment. Nosaltres li podíem haver mostrat aquest…, aquest mig fracàs del Pla abans i haver-li estalviat el xoc, però no hauria comprès el significat adequadament; en canvi, ara sí que ho podrà fer. Així doncs, no veu cap solució al problema?

L’estudiant bellugà negativament el cap i digué desesperançat:

—Cap!

—Bé, no em sorprèn pas. Escolti’m jove. Existeix una línia d’acció i s’ha estat duent a terme des de fa una dècada. No és una línia d’acció habitual, sinó una a què ens hem vist abocats en contra de la nostra voluntat. Té baixes probabilitats i es basa en suposicions perilloses… Ens hem vist obligats a tractar amb reaccions individuals, de vegades, perquè era l’únic camí possible, i vostè sap que la psicoestadística, per la seva pròpia naturalesa, no té fiabilitat quan s’aplica a xifres inferiors a les planetàries.

—I estem tenint èxit? —murmurà l’estudiant.

—Encara no ho podem saber. Fins ara hem estabilitzat la situació…, però per primera vegada en la història del Pla, és possible que els actes imprevisibles d’un sol individu el desbaratin. Hem ajustat de forma convenient la mentalitat d’un determinat nombre d’estrangers, tenim els nostres agents…, però els seus camins són traçats. No gosarien pas improvisar. Això hauria de ser obvi per a vostè. I no li amagaré el que és pitjor…, si ens descobreixen aquí, en aquest món, no únicament el Pla serà destruït, sinó també nosaltres, els nostres cossos físics. De manera que, ja pot veure que la solució no és gaire bona.

—Pel poc que m’ha explicat, no sembla pas una solució sinó més aviat un intent desesperat.

—No, diguem que és un intent intel·ligent.

—Quan serà la crisi, Orador? Quan sabrem si hem tingut èxit o no?

—Abans que acabi l’any, sens dubte.

L’estudiant considerà aquella resposta, després bellugà el cap. Finalment, va donar la mà a l’Orador tot dient:

—Bé, és bo de saber-ho.

Féu mitja volta i se n’anà.

El Primer Orador mirà a fora en silenci, a mesura que el vidre s’anava fent més transparent, més enllà de les gegantines estructures, cap al cel encalmat i ple d’estrelles.

Un any passaria ràpidament. Perviuria encara alguna cosa de l’herència de Seldon quan toqués a la seva fi?





11. El polissó


Feia una mica més d’un mes que es podia dir que havia començat l’estiu. Començat, volia dir que Homir Munn havia acabat d’escriure el darrer informe financer de l’any fiscal, que el bibliotecari substitut que el govern li envià estava ja al corrent de les subtileses del càrrec —l’any anterior el substitut no estava a l’altura— i que ja havia donat ordre que es netegés de teranyines l’Unimara, el seu petit creuer —així anomenat en record d’una història tendra i misteriosa de feia deu anys.

Va deixar Terminus de molt mal humor. Ningú no el va anar a acomiadar al port espacial. No hauria estat natural, perquè ningú no ho havia fet mai abans. Sabia que era molt important que aquest viatge no tingués res que el fes diferent dels altres que havia fet en el passat, però malgrat això sentia un cert ressentiment. Ell, Homir Munn, es jugava el coll en una aventura de novel·la barata, i tot i així el deixaven sol.

O almenys això és el que ell creia.

I com que s’equivocava, l’endemà va ser un dia confús i caòtic, tant dalt de l’Unimara com en la casa, situada en un barri residencial, del doctor Darell.

Tot va començar a casa del doctor Darell, quan Poli, la minyona que ja havia acabat el seu mes de vacances, baixà les escales amb una velocitat inusitada. El bon doctor se li va creuar pel camí i Poli, incapaç de traduir en paraules la seva emoció, acabà allargant-li un full de paper dins d’un objecte en forma de cub.

L’agafà de mala gana i preguntà:

—Què li passa, Poli?

—Se n’ha anat, doctor.

—Qui se n’ha anat?

—L’Arcàdia!

—Què vol dir que se n’ha anat? On se n’ha anat? De què està parlant?

I Poli donà un cop de peu a terra:

—No ho sé pas, jo. Se n’ha anat; falta la seva maleta i alguns dels seus vestits i ha deixat aquesta carta. Per què no la llegeix, en comptes de quedar-se aquí palplantat? Oh, aquests homes!

El doctor Darell arronsà les espatlles i obrí el sobre. La carta no era gaire llarga, i llevat de l’angulosa signatura «Arkady» estava escrita amb la lletra ornamentada i elegant del transcriptor d’Arcàdia.

Estimat pare,

M’hauria trencat el cor dir-te adéu personalment. Podia haver-me posat a plorar com una nena i t’hauries avergonyit de mi. De manera que t’escric una carta en comptes de dir-te quant et trobaré a faltar, tot i que estic a punt de començar unes meravelloses vacances d’estiu amb l’oncle Homir. Tindré molta cura de la meva persona, i ben aviat seré de tornada a casa. Mentrestant, et deixo un objecte que era de la meva propietat. Ara ja te’l pots quedar.

La teva filla que t’estima molt,

Arkady.



Se la va rellegir diverses vegades amb una expressió de desconcert que anava en augment.

—Que ho ha llegit, Poli? —preguntà tot tibat.

Poli es posà de seguida a la defensiva:

—No em pot pas culpar d’això, doctor. Al sobre posa «Poli», i, com podia saber que hi havia una cosa per a vostè a dins si no l’obria? No sóc cap tafanera, doctor, i amb els anys que fa que estic amb vostè…

Darell va alçar la mà per tallar-li el discurs.

—Està bé, està bé, Poli. No hi fa res. Només volia assegurar-me que havia comprès què havia passat.

Estava rumiant. Era inútil que li digués que oblidés l’assumpte. Respecte a l’enemic, «oblidar» era una paraula sense sentit, i el consell, en aquell cas, hauria estat contraproduent.

En comptes d’allò va dir:

—És una nena molt feta a la seva, ja ho sap. Molt romàntica. Des que vaig decidir deixar-la anar a fer un viatge per l’espai aquest estiu, que ha estat molt nerviosa.

—I per què no m’han dit res d’aquest viatge a l’espai?

—Es va decidir quan vostè era fora, i ens en vam oblidar. No és res més que això.

L’emoció primera es convertí ara en una devastadora indignació.

—Simplement això? La pobra nena se n’ha anat amb una maleta, sense un sol vestit decent, tota sola. I, quant de temps serà fora?

—No vull pas que es preocupi sense motiu, Poli. Dins la nau hi tindrà tants vestits com vulgui. Tot està arreglat. Voldrà dir al senyor Anthor que vull veure’l? Ah, abans que res…, és aquest l’objecte que Arcàdia m’ha deixat? —preguntà tot donant-li voltes amb la mà.

Poli bellugà el cap.

—I jo com vol que ho sàpiga. La carta era al damunt i això és tot el que li puc dir. Mira que oblidar-se de dir-m’ho. Si la seva mare estigués viva…

Darell l’acomiadà amb un gest:

—Si us plau, avisi el senyor Anthor.

El punt de vista d’Anthor sobre l’assumpte diferia de forma radical del pare d’Arcàdia, el qual puntuava les seves primeres reflexions amb els punys tancats i passant-se la mà pel cap i, de tant en tant, feia comentaris amargs.

—Pel Gran Espai, què espera? Què estem esperant? Connecti el visor amb el port espacial per tal que contactin amb l’Unimara.

—Calma, Pelleas, es tracta de la meva filla.

—Però no és la seva Galàxia.

—Esperi, és una noieta intel·ligent, Pelleas, i ha planejat molt bé el cop. Faríem bé de descobrir quina en porta de cap, ara que la cosa està fresca. Sap què és això?

—No, quina importància té el que sigui?

—Molt gran. És un receptor de so.

—Aquesta cosa?

—És de fabricació casolana, però funciona. L’he provat. No s’adona que és la seva manera de dir-nos que ha estat escoltant les nostres converses de política. Sap on va Homir Munn i per què. Ha decidit que seria emocionant d’anar-hi.

—Pel Gran Espai! —gemegà el jove—. Una altra ment que serà presa de la Segona Fundació.

—Però no hi ha motiu pel qual la Segona Fundació a priori sospiti d’una noieta de catorze anys i la vegi com un perill…, llevat que nosaltres fem alguna cosa que atregui l’atenció sobre ella, com podria ser fer tornar la nau de l’espai, per cap altra raó que recuperar la nena. Que s’oblida amb qui estem tractant? L’estret marge que ens separa de la descoberta? Com estem d’indefensos?

—Però no podem permetre que tot depengui d’una criatura forassenyada.

—No és forassenyada, i nosaltres no tenim elecció. Podia no haver escrit la carta, però ho ha fet per evitar que anéssim a la policia a denunciar la desaparició d’una nena. La seva carta ens suggereix que expliquem el fet com una proposició amistosa, per part de Munn, d’emportar-se de vacances la filla d’un vell amic. I per què no? Ja fa gairebé vint anys que som amics. La coneix des que ella tenia tres anys, de quan me la vaig endur de Trantor. És una cosa perfectament natural i, de fet, és la millor manera d’allunyar les sospites. Un espia no s’emporta pas amb ell una neboda de catorze anys.

—D’acord, però, què farà Munn quan la trobi?

El doctor Darell alçà les celles.

—No ho sabria pas dir, però gosaria afirmar que sabrà convèncer-lo.

Malgrat tot, la casa tenia quelcom de solitari quan arribà la nit i el doctor Darell descobrí que el destí de la Galàxia tenia ben poca importància per a ell, mentre la petita vida esbojarrada de la seva filla estigués en perill.

L’excitació que hi havia dins l’Unimara, tot i que hi havia menys gent, era considerablement més intensa.

En el compartiment dels equipatges, l’Arcàdia es trobà que l’experiència l’ajudava en algunes coses i la inexperiència li presentava serioses dificultats en altres.

Així doncs, va resistir l’acceleració inicial amb equanimitat i la nàusea més subtil que acompanyava el salt a través de l’hiperspai amb estoïcisme. Ja tenia experiència d’altres viatges en què havia tingut les mateixes molèsties.

Sabia, també, que el compartiment dels equipatges estava inclòs en el sistema de ventilació de la nau i que fins i tot tenia il·luminació mural. Però va renunciar a aquesta última comoditat, perquè tenia una manca flagrant de romanticisme. Va romandre en la foscor com correspon a una conspiradora, respirant només molt suaument i escoltant la petita miscel·lània de sorolls que voltaven Homir Munn.

Eren sorolls, la mena de sorolls que fa un home quan està sol. El frec de les sabates contra el terra, la remor de la roba tocant el metall, el gemec d’una cadira encoixinada sota el pes d’un cos, el clic sec d’un aparell de control, la pressió suau d’un palmell sobre una cèl·lula fotoelèctrica.

Malgrat tot, fou la manca d’experiència que va començar a pesar sobre Arcàdia. En els llibres-film i en els vídeos, el polissó semblava tenir una capacitat infinita per no ser descobert. És clar que sempre hi havia el perill de xocar amb alguna cosa que fes soroll en caure, o d’esternudar —en els vídeos sempre s’acabava esternudant, era la manera acceptada—. Sabia tot això i anava amb molta cura. També hi havia el fet que arribaria a tenir gana i set. Per aquest cas s’havia aprovisionat d’unes quantes llaunes del rebost. Però hi havia coses que les pel·lícules no deien, i Arcàdia comprengué sobtadament que, malgrat totes les millors intencions del món, només podria quedar-se amagada per un temps limitat.

I en un creuer esportiu d’una plaça com l’Unimara l’espai vital consistia, essencialment, en una única habitació, de manera que no hi havia ni tan sols l’arriscada possibilitat de sortir de puntetes del compartiment, aprofitant que Munn estigués en un altre lloc.

Esperà amb impaciència els sorolls indicadors del son per alçar-se. Si sabés si roncava o no! Almenys sabia on era la llitera i podria, quan el sentís, reconèixer el soroll del matalàs. S’escoltà un llarg sospir i després un badall. Esperà en un silenci creixent, tan sols interromput pel soroll que feia l’home en canviar de posició o en moure una cama.

La porta del compartiment dels equipatges s’obrí sense dificultat sota la pressió del seu dit. Va treure el cap…

Hi hagué un soroll totalment humà que s’interrompé sobtadament.

Arcàdia es quedà immòbil. Silenci i més silenci.

Va intentar mirar a l’altra banda de la porta sense moure el cap però no ho va aconseguir. El cap va seguir el moviment dels seus ulls.

Homir Munn estava despert, naturalment, llegint al llit, sota la llum concentrada de la capçalera del llit, amb els ulls ben oberts. Estava en la foscor, amb una mà sota el coixí.

El cap d’Arcàdia féu un brusc moviment enrere. Seguidament, la llum s’apagà completament i la veu de Munn sonà a batzegades:

—Tinc una arma, i per la Galàxia que dispararé.

I Arcàdia gemegà:

—No, que sóc jo, no dispari.

És curiós com és de fràgil el romanticisme. Una arma en la mà d’un home nerviós pot engegar-ho tot en orris.

El llum va tornar a encendre’s en tota la nau i Munn estava assegut damunt del llit.

Els cabells grisencs del seu pit estret i la barba d’un dia li donaven una aparença, totalment falsa, de poca respectabilitat.

Arcàdia va fer un pas endavant estirant-se la jaqueta de metal·len que se suposava que era a prova d’arrugues.

Després d’un moment d’esglai, en què va estar a punt de saltar del llit, Munn es tapà amb els llençols fins al capdamunt de les espatlles i tartamudejà:

—Qu…è… què… què…

No se l’entenia de res.

Arcàdia respongué amb timidesa:

—Em perdona un moment? He de rentar-me les mans.

Coneixia molt bé la geografia de la nau i se n’hi anà ràpidament. Quan tornà, ja havia recuperat el coratge. Homir Munn estava davant d’ella amb un barnús descolorit al damunt i fet una fúria per dins.

—Pels forats negres de l’Espai, què dimonis e…estàs fent a bord de la meva nau? C…com has pogut entrar? Què c…creus que he de fer amb tu? Què s…significa tot això?

Podia haver anat fent preguntes indefinidament; però Arcàdia el tallà suaument:

—Només volia venir amb vostè, oncle Homir.

—Per què? Jo no vaig pas enlloc.

—Va a Kalgan a recollir informació sobre la Segona Fundació.

I aleshores Munn va fer un terrible bram i es va esfondrar completament. Durant un esgarrifós instant, Arcàdia va creure que li agafava un atac d’histèria o que es posaria a donar-se cops contra la paret. Encara tenia l’arma a la mà i se li va regirar l’estómac.

—Compte… calmi’s… —va ser tot el que se li va acudir de dir.

Però Munn va fer un esforç per recuperar la seva relativa normalitat i llançà l’arma sobre la llitera amb tanta força que se li podia haver disparat i fer un forat a la quilla de la nau.

—Com has pogut entrar? —preguntà tranquil·lament com si agafés bé cada paraula amb les dents per evitar que tremolés abans de sortir.

—Va ser molt fàcil. Únicament vaig entrar a l’hangar amb la meva maleta i vaig dir: «L’equipatge del senyor Munn?», i l’encarregat m’ho va assenyalar amb el dit gairebé sense mirar-me.

—T’hauré de tornar cap a casa, saps? —digué Homir, i de sobte sentí una llumeneta en el seu interior. Per la Galàxia que allò no era culpa seva.

—No pot pas —digué Arcàdia, amb tota la calma—, cridaria l’atenció.

—Què?

—Ja ho sap, vostè. L’únic objectiu de la seva anada a Kalgan era perquè semblava natural que vostè anés a demanar permís per examinar els arxius del Mul. I ho havia de fer d’una manera tan natural que no atragués gens l’atenció. Si torna amb una noia de polissó, potser parlin de vostè les telenotícies.

—D’on has t…tret tot això de Kalgan? Això s…són coses de criatures…

Era massa frívol per semblar convincent; és clar, per algú que sabés molt menys del que sabia Arcàdia.

—Ho he sentit tot —i no va poder reprimir totalment el seu orgull— amb un receptor de so. Ho sé tot…, de manera que està obligat a deixar-me anar amb vostè.

—I què hi ha del teu pare? —Munn va voler jugar aquell trumfo—. Es deu pensar que t’han segrestat…, que estàs m…morta.

—Li he deixat una nota —digué rebatent la jugada— i probablement s’adonarà que no ha de fer cap enrenou, ni res que s’hi assembli. Probablement rebrà un espaigrama.

A Munn li va semblar bruixeria perquè el senyal sonà, de forma estrident, dos minuts després que ella acabés de parlar.

—No sé què m’hi jugo que és el meu pare —digué.

I així era. El missatge no era llarg i anava adreçat a Arcàdia:

«Gràcies pel teu bonic regal, estic segur que en vas fer bon ús. Que t’ho passis bé».

—Ho veu? —digué ella—. Són instruccions.

Homir es va anar acostumant a ella. Després d’un temps es va alegrar que fos allà. De vegades, fins i tot es preguntava com s’ho hauria pogut fer sense ella. No callava! Estava emocionadíssima! Més que res, no estava preocupada. Sabia que la Segona Fundació era l’enemic, però tant li’n feia. Sabia que a Kalgan, Munn hauria de tractar amb les autoritats hostils, però ja tenia ganes de ser-hi.

Potser eren coses de l’edat.

Fos com fos, el viatge d’una setmana de durada significava ara conversa, més que no pas introspecció. És clar que la conversa no era gaire alliçonadora, ja que tractava, quasi completament, de les nocions d’una noieta sobre el tema de com tractar millor el Senyor de Kalgan. Una pila d’idees divertides i insensates però expressades amb una ponderada deliberació.

Homir es va sorprendre a si mateix somrient en sentir tot el que li explicava, i es preguntava en quina joia de novel·leta històrica havia llegit aquelles nocions tan distorsionades del gran univers.

Era el vespre abans del darrer salt. Kalgan era una estrella brillant en el buit escassament il·luminat dels extrems exteriors de la Galàxia. Pel telescopi de la nau se la veia com una bombolla guspirejant d’un diàmetre imperceptible.

Arcàdia s’assegué en una cadira amb les cames creuades. Portava posats uns pantalons i la camisa més estreta que tenia Homir. Havia rentat i planxat la seva roba més femenina per quan aterressin.

—Sap?, escriuré novel·les històriques.

Estava molt contenta del viatge. A l’oncle Homir no li molestava en absolut escoltar-la i la conversa és molt més agradable quan es pot parlar amb una persona realment intel·ligent que es pren seriosament allò que li dius.

Ella continuà:

—He llegit llibres i més llibres sobre tots els grans homes de la història de la Fundació, sap? Com Seldon, Hardin, Mallow, Devers i tota la resta. Fins i tot he llegit la major part de les coses que vostè ha escrit sobre el Mul, però no és tan divertit llegir aquelles parts en què la Fundació perd. No li agradaria més llegir una història on no hi haguessin passatges estúpids ni tràgics?

—Sí, m’agradaria —li assegurà greument Munn tot seriós—, però no serien la hi…història real, no et sembla, Arkady? Mai no a…aconseguiràs el respecte a…acadèmic, si no expliques tota la història.

—Bah! A qui li preocupa el respecte acadèmic? —El trobava encantador. No havia deixat de dir-li Arkady des de feia dies—. Les meves novel·les seran interessants i es vendran com l’aigua i seré famosa. De què serveix escriu-re llibres si no és per vendre’ls i ser famosa? No vull que només em coneguin quatre professors vells. Vull que em conegui tothom.

Aquest pensament va fer brillar els seus ulls de desig i adoptà una posició més còmoda.

—De fet, tan bon punt aconsegueixi que el meu pare m’hi deixi anar, visitaré Trantor a fi de recollir material sobre el Primer Imperi, sap? Jo vaig néixer a Trantor, ho sabia vostè?

Munn ho sabia però va dir:

—Ah, sí? —introduint en la seva veu el punt just de sorpresa.

I va ser recompensat amb una expressió a mig camí entre un somriure d’agraïment i un gest infantil.

—Mm. Doncs sí, la meva àvia…, sap?, Bayta Darell, en deu haver sentit parlar…, era a Trantor amb el meu avi. De fet, va ser allà on van deturar el Mul, quan tota la Galàxia estava als seus peus; i el meu pare i la meva mare també van anar-hi quan es van casar. Jo vaig néixer allà. Fins i tot vaig estar-hi vivint fins que la meva mare va morir, només que llavors tenia tres anys, i no recordo gairebé res. Vostè ha anat mai a Trantor, oncle Homir?

—No, no puc pas dir que hi hagi estat.

Es repenjà contra la mampara mentre escoltava amb un aire distret. Kalgan era molt a prop, i es va tornar a sentir intranquil.

—No és el més romàntic dels mons? El meu pare diu que sota el regnat de Stannel V, tenia una població superior a deu mons actuals. Diu que era el gran món del metall, una gran ciutat, i la capital de tota la Galàxia. Em va ensenyar fotografies que va fer a Trantor. Ara està tot en ruïnes, però continua sent meravellós. M’encantaria tornar-lo a veure. De fet…, Homir!

—Mana?

—Per què no hi anem quan hàgim finalitzat el que hem de fer a Kalgan?

La por va tornar a emparar-se del seu rostre.

—Què dius? No tornis a començar amb això. Hi anem per negocis, no és pas un viatge de plaer. Recorda-te’n.

—Però també són negocis el que jo dic —insistí ella—. Hi deu haver piles de documents a Trantor. No creu?

—No —Munn es posà dret—. Ara aparta’t de l’ordinador. Hem de fer l’últim salt i després te n’aniràs a dormir.

Aterrar tenia almenys un al·licient, ja estava fart d’intentar dormir sobre el terra de metall, amb un abric a tall de matalàs.

Els càlculs no eren difícils. El Manual de les Rutes Espacials era molt explícit pel que fa a la ruta Fundació-Kalgan. Hi hagué la sacsejada fugaç del pas, sense temps, a través de l’hiperspai i el darrer any-llum quedà enrere.

El sol de Kalgan era ara un sol veritable: gran, brillant, d’un blanc groguenc, invisible darrere els portells que s’havien tancat automàticament en el cantó il·luminat per l’astre.

Kalgan era només a una nit de distància.





12. El senyor


De tots els mons de la Galàxia, Kalgan tenia, sens dubte, la història més excepcional. La del planeta Terminus, per exemple, era la d’una ascensió quasi ininterrompuda. La de Trantor, antany capital de la Galàxia, era la d’una caiguda quasi ininterrompuda. Però Kalgan…

Kalgan començà a guanyar fama com a món de la diversió de la Galàxia, dos segles abans del naixement de Hari Seldon. Era un món de diversió en el sentit que va fer de la diversió una indústria immensament profitosa.

I era la indústria més estable de la Galàxia. A l’època que la civilització s’esfondrà gradualment, la catàstrofe a penes va esquitxar Kalgan. Per molt que canviessin l’economia i la sociologia dels sectors veïns, sempre hi havia una élite, i de tots temps la característica d’una élite és la mateixa: posseir l’esbarjo com la gran recompensa de la seva condició.

Kalgan estigué, doncs, al servei, successivament i amb èxit, dels dandis decadents de la Cort Imperial, amb les seves dones resplendents i libidinoses; dels rudes i cridaners cabdills militars que governaven amb mà de ferro els mons que havien conquerit amb sang, amb les seves desenfrenades i lascives acompanyants, dels homes de negocis panxuts i luxuriosos de la Fundació, amb les seves vicioses amants.

No hi havia la més mínima discriminació si tenien diners. I com que Kalgan servia tothom i no refusava ningú, com que l’atracció que exercia en tots els privilegiats de tots els mons no flaquejava mai, com que tenia l’habilitat de no interferir en la política de cap món, de no posar en dubte la legitimitat del poder de ningú, no parava de prosperar quan tots s’enfonsaven, i s’enriquia quan els altres s’empobrien.

I això…, fins que va arribar el Mul. Aleshores també va caure, davant un conqueridor que era indiferent a la diversió o a tota activitat que no fos la conquesta. Per a ell, tots els planetes eren iguals, fins i tot Kalgan.

Així doncs, durant una dècada, Kalgan es trobà fent l’estrany paper de metròpoli galàctica, mestressa del més gran Imperi fins que el mateix Imperi Galàctic va tocar a la seva fi.

I després, amb la mort del Mul, tan sobtada com ho fou la seva ascensió, vingué la caiguda. La Fundació es desmembrà. Amb ella i després d’ella caigueren tots els dominis del Mul. Cinquanta anys més tard, només quedava el record desconcertant d’aquell curt període de poder, com un somni d’opiòman. Kalgan mai no es va refer. Mai no va poder tornar a ser aquell despreocupat món de diversió que havia estat, perquè l’urpa del poder no deixa anar mai del tot la seva presa. En comptes d’això va viure sota una successió d’homes que la Fundació anomenà els Senyors de Kalgan, però que es donaven el títol de Primer Ciutadà, imitant així únicament el títol, com si ells també fossin conqueridors.

L’actual Senyor de Kalgan ocupava el seu càrrec des de feia cinc mesos. L’havia guanyat originàriament en virtut de la seva posició de cap de la flota kalganiana, i per una lamentable falta de precaució per part de l’anterior Senyor. De tota manera, ningú a Kalgan era tan estúpid per qüestionar-se’n massa la legitimitat. Aquelles coses passaven i era millor acceptar-les.

Amb tot, aquesta mena de supervivència dels més dotats, a més de significar sang i maldat, ocasionalment permetia, també, que algun home competent es manifestés. El Senyor Stettin era prou competent i gens fàcil de manejar. No era gens fàcil per a Sa Excel·lència el Primer Ministre, que, amb admirable imparcialitat, havia servit l’últim Senyor i que ara servia l’actual, i que, si hagués continuat viu, hauria servit el següent amb la mateixa honestedat.

No era fàcil per a la Senyora Callia, que era més que l’amiga de Stettin i menys que la seva dona.

Aquell vespre, els tres personatges es trobaven sols en els apartaments privats del Senyor Stettin. El Primer Ciutadà, corpulent i enlluernador amb l’uniforme d’almirall que més l’afavoria, estava assegut amb cara d’enfadat sobre una cadira sense entapissar, tens com el plàstic sobre el qual seia. El Primer Ministre, Lev Meirus, es trobava al seu davant amb la mirada indiferent, acariciant-se rítmicament, amb els dits llargs i nerviosos, la corba que anava del seu nas de ganxo fins a la part enfonsada de la galta, ben a prop de la seva barbeta grisenca. La Senyora Callia estava graciosament col·locada en un sofà tot encoixinat i cobert de pells, fent mala cara amb els llavis molsuts enfora.

—Senyor —digué Meirus, donant-li l’únic títol que s’adeia a algú que es feia dir Primer Ciutadà—, li manca una certa perspectiva de la continuïtat de la història. La seva pròpia vida, amb les tremendes batzegades, el porta a pensar que el curs de les civilitzacions és quelcom igualment susceptible de canvis sobtats. Però no és així.

—El Mul va demostrar el contrari.

—Però ningú no pot seguir els seus passos. Era més que un simple home, recordi-se’n. I ni ell no va tenir un èxit complet.

—Putxi —gemegà sobtadament la Senyora Callia, i de seguida callà en veure el gest furiós del Primer Ciutadà. Stettin digué amb duresa:

—No m’interrompis, Callia. Meirus, n’estic fart, d’estar inactiu. El meu predecessor va dedicar la seva vida a convertir la flota en un magnífic instrument que no tingués parió en la Galàxia. I va morir deixant la magnífica màquina sense utilitzar. He de fer el mateix, jo? Jo, un almirall de l’Armada?

»Quan trigarà a rovellar-se la maquinària? Actualment és una sangonera per al Tresor i no reporta res. Els oficials es deleixen per tenir dominis, i els seus homes pel botí. Tot Kalgan desitja el retorn de l’Imperi i la glòria. És capaç de comprendre-ho?

—No són més que paraules, però en copso el significat. Domini, botí, glòria…, molt agradables quan es tenen, però el procés per obtenir-los és sovint arriscat i sempre desagradable. Les primeres victòries són sovint efímeres. I en tota la història mai no ha estat intel·ligent atacar la Fundació. Fins i tot el Mul hauria demostrat ser més intel·ligent si s’hagués refrenat…

Hi havia llàgrimes en els ulls blaus i buits de la Senyora Callia. Darrerament, Putxi a penes la veia, i ara que li havia promès dedicar-li el vespre, ara, aquest horrible home prim i gris, que sempre la travessava amb la mirada, havia imposat la seva presencia. I Putxi li ho permetia. No gosava dir res, fins i tot temia que se li escapessin els sanglots.

Però Stettin parlava ara amb aquell to de veu que ella odiava: dur i impacient.

—Vostè és un esclau del passat llunyà. La Fundació es més gran ara en volum i població, però l’entramat és poc compacte i es desfarà d’una bufada. El que els manté units ara com ara és la força de la inèrcia, una inèrcia que soc prou fort per vèncer. Vostè està enlluernat pels temps passats, quan la Fundació tenia energia atòmica. D’aquesta manera van poder fer front als darrers cops de maça de l’Imperi agonitzant, i després ja no els va quedar més que les forassenyades monarquies dels cabdills militars que només tenien carraques velles i relíquies per enfrontar-se a les naus atòmiques de la Fundació.

»Però el Mul, estimat Meirus, va canviar tot això. Va difondre per mitjà de la Galàxia els coneixements que la Fundació havia gelosament guardat per a ella sola, i ara ja no existeix el monopoli de la ciència. Ara estem a la seva altura.

—I la Segona Fundació? —preguntà serenament Meirus.

—I la Segona Fundació? —repetí Stettin amb la mateixa fredor—. Que coneix les seves intencions, vostè? Van trigar deu anys a deturar el Mul, si és que van ser ells, cosa que alguns dubten. Ja sap que un bon nombre de psicòlegs i sociòlegs de la Fundació són de l’opinió que el Pla Seldon va quedar totalment desbaratat des del regnat del Mul? Si el Pla ja no funciona, existeix un buit que jo puc omplir com el primer.

—El nostre coneixement del tema no és suficient per justificar el risc.

—El nostre coneixement, potser no, però tenim un visitant de la Fundació al Planeta. Ho sabia? Un tal Homir Munn, el qual, pel que tinc entès, ha escrit articles sobre el Mul, i que ha expressat exactament la mateixa opinió: que el Pla Seldon ja no existeix.

El Primer Ministre va bellugar el cap.

—Ja n’he sentit a parlar, o si més no dels seus escrits. Què desitja?

—Demana permís per entrar al Palau del Mul.

—Ah, sí? Seria prudent negar-li-ho. No és mai aconsellable anar en contra de les supersticions que permeten dominar un planeta.

—Ja m’ho rumiaré…, i en tornarem a parlar.

Meirus va fer una reverència abans de sortir.

La Senyora Callia preguntà, sanglotant:

—Que estàs enfadat amb mi, Putxi?

Stettin se li adreçà tot enrabiat.

—Que no t’he dit mil vegades que no em diguis aquest nom ridícul davant de l’altra gent?

—Abans t’agradava.

—Bé, doncs ja no m’agrada, i no vull que torni a passar.

Se la va mirar amb un posat ombriu. No entenia com encara l’aguantava, aquells dies. Ella era una bleda, un cap buit, agradable de tocar i molt afectuosa, la qual cosa era convenient quan es portava una vida dura. Malgrat tot, fins i tot aquest afecte es feia pesat. Ella somniava casar-se, arribar a ser la Primera Dama.

Que ridícul!

Quan ell era només un almirall, encara…, però ara que era Primer Ciutadà i futur conqueridor, necessitava alguna cosa més que ella. Necessitava hereus que poguessin unir els seus futurs dominis, quelcom que el Mul no va tenir mai, raó per la qual el seu Imperi no va sobreviure a la seva vida estranya i inhumana. Ell, Stettin, necessitava algun membre de les grans famílies històriques de la Fundació amb qui poder fusionar dinasties.

Es preguntava per què no es desempallegava ja de Callia en aquell mateix moment. No hauria estat difícil. Ella hauria plorat una mica… Va abandonar la idea. De tant en tant, tenia les seves coses bones.

Callia es tornava a animar. La influència de Barbagrisa havia desaparegut i el rostre granític del seu Putxi tenia una expressió més tendra. Es posà dempeus amb un moviment fluid i se li acostà.

—Ara no em renyaràs, oi?

—No —i l’acaricià de rutina—. Apa, estigues una estona tranquil·la, vols? He de reflexionar.

—Sobre l’home de la Fundació?

—Sí.

—Putxi? —digué ella després d’una pausa.

—Mana?

—Putxi, has dit que l’home va amb una nena, oi? Te’n recordes? Que la podré veure quan arribi? Jo mai no…

—Però és que creus que l’he de fer venir aquí amb la nena? Vols que transformi la meva sala d’audiències en una escola elemental? Prou bestieses per avui, Callia.

—Però jo ja m’ocuparia d’ella, Putxi. Tu no te n’hauràs de preocupar. És que quasi mai no veig mainada, i ja saps com m’agraden.

Se la mirà tot sarcàstic. Ella no es cansava mai de parlar d’aquell tema. Li encantava la mainada, és a dir, els seus fills, els seus fills legítims, el seu casament. Ell va riure.

—Aquesta nena en particular —digué ell— és una noieta que deu tenir catorze o quinze anys. Ben segur que deu ser tan alta com tu.

Callia semblà profundament decebuda.

—Bé, puc veure-la de tota manera? Em podrà parlar de la Fundació. Sempre hi he volgut anar, ja ho saps. El meu avi era de la Fundació. Que m’hi duràs, algun dia, Putxi?

Stettin va somriure pensant-hi. Potser ho faria, com a conqueridor. La idea el va posar de bon humor i respongué:

—Ho faré, ho faré. I pots veure la nena i parlar de la Fundació amb ella tant com vulguis. Però lluny de mi, entesos?

—No et molestaré, t’ho prometo. La rebré a les meves habitacions privades.

Callia tornava a ser feliç. Últimament no se sortia gaire amb la seva. Es posà les mans al voltant del coll, sentí que els tendons del coll se li relaxaven i el cap se li repenjava a l’espatlla.





13. La senyora


Arcàdia se sentia triomfant. Com havia canviat la vida, des que Pelleas Anthor va venir a treure la seva cara de beneit per la finestra…, i tot perquè ella havia tingut la visió i el valor de fer el que calia.

Ara es trobava a Kalgan. Havia anat al Gran Teatre Central —el més gran de la Galàxia— i havia vist en persona algunes de les estrelles de la cançó que fins i tot eren famoses a la llunyana Fundació. Havia comprat tot el que havia trobat al llarg del Passeig Florit, centre de moda dins del món més alegre de l’espai. I havia escollit ella mateixa tota la roba, perquè Homir no entenia absolutament res de moda. Les venedores no van posar cap objecció quan triava vestits lluents i llargs amb aquelles ratlles verticals que la feien semblar tan alta… I els diners de la Fundació donaven per molt. Homir li havia donat un bitllet de deu crèdits i quan el va canviar per kalgànids li’n van donar un bon feix.

Fins i tot havia canviat de pentinat: una mica més curt al clatell i amb dos rínxols lluents a cada templa. I li van fer un tractament perquè es veiessin més rossos que mai: estaven radiants.

Però ara venia el millor. El Palau del Senyor Stettin no era tan gran ni tan luxós com els teatres, ni tan misteriós i històric com l’antic Palau del Mul —del qual fins llavors només n’havien albirat les solitàries torres quan sobrevolaven el planeta—, però l’habitava un veritable Senyor. Estava entusiasmada amb la idea.

I no únicament això. Es trobava cara a cara amb la seva amistançada. La paraula fascinava Arcàdia, perquè coneixia el paper tan important que aquestes dones jugaven en la història; coneixia el seu encant i el seu poder. De fet, ella mateixa havia pensat d’arribar a ser una criatura totpoderosa i resplendent, però malauradament les amistançades no estaven de moda a la Fundació en aquell moment i, a més, el seu pare probablement no l’hauria deixada, si es donava el cas.

Naturalment la senyora Callia no encaixava gaire amb la idea que Arcàdia se n’havia fet… Primer, perquè era més aviat molsudeta, i no semblava ni dolenta ni perillosa. Simplement passada i miop. Tenia la veu estrident, en comptes de tenir-la una mica enrogallada i…

—Que vols una altra tassa de te, maca? —preguntà Callia.

—En prendré una altra tassa, mercès, Sa Gràcia —o havia d’haver dit Sa Altesa?

Arcàdia continuà amb la condescendència d’una entesa.

—Porta unes perles precioses, Senyora Meva —Senyora Meva semblava més indicat.

—Oh? T’agraden? —Callia se sentia vagament afalagada. Se les va treure i deixà que es balancegessin damunt les mans—. T’agradaria tenir-les? Te les regalo.

—Oh…, de debò? —se les va trobar a les mans però les hi va tornar tot dient amb recança—: Al meu pare no li agradaria.

—No li agradaria el collaret? Però si són perles molt boniques!

—No li agradaria que les agafés, vull dir. Diu que no s’han d’acceptar regals cars de l’altra gent.

—Ah, no? Però és un regal que em va fer Pu…, el Primer Ciutadà. Creus que vaig fer malament d’acceptar-lo?

Arcàdia es va posar tota vermella.

—No he volgut dir pas…

Però Callia ja s’havia cansat del tema. Va deixar que les perles rellisquessin fins a terra i digué:

—Anaves a explicar-me coses de la Fundació. Fes-ho, si us plau.

Arcàdia no sabia com començar. Què podia dir d’un món tan avorrit? Per a ella la Fundació era un barri residencial, una casa confortable, les obligacions empipadores de l’estudi, la prosaica monotonia d’una vida tranquil·la.

—És tal com es veu als llibres-film, suposo —respongué amb incertesa.

—Ah, així doncs veus llibres-film? A mi em fan venir mal de cap només de començar-los. Però, saps?, m’entusiasmen els vídeos amb històries dels vostres comerciants, tan cepats, tan salvatges. És tan apassionant! El teu amic, el senyor Munn, és un d’ells? No sembla pas prou salvatge. La major part dels comerciants duen barba i tenen unes veus molt greus i són tan dominants amb les dones…, oi?

Arcàdia somrigué de compromís.

—Això només és una part de la història, senyora meva. Als primers temps de la Fundació, els comerciants van ser els pioners que eixamplaren les fronteres de la Fundació i portaren la civilització a la resta de la Galàxia. Tot això ho vam aprendre a l’escola, però aquests temps ja han passat. Ja no tenim comerciants, només corporacions i altres coses.

—Ah, no? Quina llàstima. Aleshores què fa el senyor Munn? Vull dir, si no fa de comerciant.

—L’oncle Munn és bibliotecari.

Callia es va acostar el dit davant dels llavis i va riure per sota el nas.

—Vols dir que té cura dels llibres-film. Òndia! Sembla una ocupació ben totxa per a un home gran.

—És molt bon bibliotecari, Senyora Meva. És una ocupació molt ben considerada a la Fundació —replicà posant la tasseta iridiscent de te sobre la superfície blanca de la taula metal·litzada.

La seva amfitriona estava totalment desolada.

—És clar, maca. No volia pas ofendre’t. Deu ser un home molt intel·ligent. Ho he pogut veure en els seus ulls tan bon punt l’he mirat. Eren uns ulls tan…, tan intel·ligents. I a més ha de ser valent, per voler veure el Palau del Mul.

—Valent? —Arcàdia va començar a posar-se alerta. Allò era el que ella estava esperant, Intriga! Intriga! I amb gran indiferència, tot mirant-se la punta del dit gros, preguntà:

—I per què s’ha de ser valent, per voler veure el Palau del Mul?

—Que no ho saps? —va posar uns ulls rodons com dues taronges i abaixà el to de veu—. Hi ha una maledicció! Abans de morir, el Mul va donar ordres que ningú no hi entrés mai, fins que s’establís un Imperi Galàctic. Ningú a Kalgan no gosaria ni tan sols trepitjar-ne els jardins.

Arcàdia va prendre bona nota de tot allò.

—Però això és superstició…

—No diguis això, Arcàdia —digué Callia tota nerviosa—, Putxi sempre ho diu. Diu que és útil fer veure que hi creu per mantenir el seu poder sobre la gent. Però ell no hi ha posat mai els peus. I Thallos, que era Primer Ciutadà abans que ho fos Putxi, tampoc —i llavors li va passar pel cap una idea i la curiositat la va picar—. Però per què vol el senyor Munn anar al Palau?

I fou aquí on el pla acurat d’Arcàdia es va poder posar en acció. Coneixia molt bé, pels llibres que havia llegit, que l’amistançada d’un governant era el poder real darrere el tron, que tenia la màxima influència. Per tant, si l’oncle Homir fracassava amb el Senyor Stettin —i estava segura que seria així—, ella ho arreglaria per mitjà de la Senyora Callia. En realitat, aquella dona era un enigma. No se la veia gens intel·ligent, però la història demostrava…

—Hi ha un motiu, Senyora Meva, però, em voldrà guardar el secret? —digué Arcàdia.

—T’ho ben juro —respongué Callia, fent el gest adient sobre la blancor flonja del seu pit.

Els pensaments d’Arcàdia anaven més endavant que les seves paraules.

—L’oncle Homir és una gran autoritat pel que fa al tema del Mul, sap? Ha escrit llibres i llibres sobre ell, i creu que tota la història de la Galàxia ha canviat, des que el Mul va conquerir la Fundació.

—Caram, caram…

—Creu que el Pla Seldon…

Callia va picar de mans.

—Ja n’he sentit parlar, del Pla Seldon. Els vídeos sobre els comerciants sempre parlaven del Pla Seldon. Se suposava que gràcies a ell la Fundació sempre guanyaria. Té alguna cosa a veure amb la ciència, tot i que no vaig arribar mai a entendre com. Em poso tan nerviosa quan he d’escoltar explicacions. Però continua, maca. És ben diferent tal com tu ho expliques, ho fas amb tanta claredat…

—Bé, doncs —prosseguí Arcàdia—, s’adonà que quan la Fundació va ser derrotada pel Mul, el Pla Seldon no va funcionar i no ha tornat a funcionar des de llavors. De manera que, qui formarà el Segon Imperi?

—El Segon Imperi?

—Sí, bé se n’ha de formar un, algun dia, però com? Aquest és el problema, se n’adona? D’altra banda hi ha la Segona Fundació.

—La Segona Fundació? —Callia s’havia perdut completament.

—Sí, són els que han planificat la història, els que estan seguint el Pla Seldon. Van deturar el Mul, perquè era un fet prematur, però ara, podria ser que donessin suport a Kalgan.

—Per què?

—Perquè Kalgan és el que té més condicions per a ser el nucli d’un nou Imperi.

La Senyora Callia va semblar que captés millor el sentit d’aquella frase.

—Vol dir que Putxi fundarà un nou Imperi?

—És difícil afirmar-ho amb exactitud. L’oncle Homir creu que sí, però ha de consultar els arxius del Mul per saber-ho del cert.

—Tot això és ben complicat —digué la Senyora Callia plena de dubtes.

Arcàdia ho va deixar aquí. Ho havia fet tan bé com sabia.

El senyor Stettin estava de força mal humor. L’entrevista amb l’emprenyador de la Fundació no li havia aportat cap satisfacció. Molt pitjor encara, havia estat enutjosa. Ser l’amo absolut de vint-i-set mons, amo de la maquinària militar més important de la Galàxia, i tenir l’ambició més insaciable de l’univers…, i haver de discutir rucades amb una rata de biblioteca.

Maleït sia!

Se li demanava que violés els costums de Kalgan, que permetés el saqueig del Palau del Mul, per tal que un ximple pogués escriure un altre llibre? La causa de la ciència! Els drets sagrats del saber! Per la Gran Galàxia! Serien capaços de llançar-li a la cara tots aquells tòpics? A més —i en pensar-ho se li va posar la pell de gallina— hi havia la qüestió de la maledicció. Però si l’havia de desafiar, havia de ser per una raó millor que cap de les que aquell ximple li proposava.

—Què vols, ara? —preguntà bruscament, i la senyora Callia, que era al llindar, es va fer tota petita.

—Que tens feina?

—Sí. Tinc feina.

—Però si no hi ha ningú, Putxi. No puc parlar-te ni un minut?

—Per la Galàxia! Què vols? Va, digues-ho ràpid.

Va semblar que les paraules se li entortolligaven amb la llengua.

—La nena m’ha dit que anirien a visitar el Palau del Mul. He pensat que jo podria anar amb ella. Deu ser impressionant l’interior.

—Com que t’ha dit això, eh? Bé, doncs no hi entrarà ni ella ni ningú. I ara ocupa’t de les teves coses. Ja n’hi ha hagut prou per avui.

—Però Putxi, per què no? Que no els vols deixar entrar? La nena m’ha dit que fundaries un Imperi!

—Tant me fa el que hagi dit… Què dius que ha dit? —Caminà cap a ella i la va agafar amb força pel colze de tal manera que li va enfonsar els dits en la carn flonja—. Què t’ha dit la nena?

—Em fas mal. No puc recordar el que m’ha dit amb tu mirant-me d’aquesta manera.

Ell va afluixar la seva mà, i ella es va estar una estona fregant-se les marques vermelles que li quedaven. Finalment, murmurà:

—La nena m’ha fet prometre que no ho digués.

—Quin greu em sap. Digues-m’ho! Ara mateix!

—Bé, doncs, ha dit que el Pla Seldon ha estat modificat i que hi ha una altra Fundació no sé pas on que ho està muntant tot perquè fundis un nou Imperi. Això és tot. Ha dit que el senyor Munn és un científic molt important i que al Palau del Mul hi ha les proves de tot això. És tot el que ha dit. Estàs enfadat?

Però Stettin no li va respondre. Va abandonar sobtadament la sala, seguit per la mirada trista d’ulls de bou sorprès de Callia. Abans d’una hora ja havia enviat un parell d’ordres amb el segell oficial del Primer Ciutadà. L’una d’elles tenia per objectiu enviar cinc-centes naus de línia a l’espai en un lloc on es realitzaven oficialment «maniobres de guerra». L’altra tenia per efecte sumir un home en la més terrible confusió.

Homir Munn interrompé els seus preparatius per a la tornada quan li arribà la segona ordre. Era, naturalment, un permís oficial per entrar dins del Palau del Mul. Se’l va llegir una vegada i una altra, però no sentia precisament alegria.

Arcàdia, en canvi, estava encantada. Ella sí que sabia què havia passat. O, si més no, es creia que ho sabia.





14. L’ànsia


Poli va posar l’esmorzar sobre la taula, mirant de reüll el televisor, que emetia les notícies del dia. Aquesta feina podia fer-se fàcilment, sense perdre eficiència. Com que tots els plats estaven embolicats en recipients esterilitzats que servien al mateix temps per coure els aliments, i que es llençaven després, les seves obligacions pel que feia a l’esmorzar consistien a col·locar els plats a taula i a treure’n les restes.

Va espetegar la llengua en veure les imatges i gemegà:

—Oh, la gent són tan dolents! —digué, i Darell es limità a assentir amb el cap.

La seva veu va adoptar aquell to cridaner amb el qual automàticament es lamentava de la maldat del món.

—Per què dimonis aquests terribles kalganians es comporten així? —Accentuà la segona síl·laba allargant molt la «a»—. Creieu que deixaran mai la gent en pau? I ca! Només conflictes, sempre conflictes. Mireu aquest titular: «Avalot davant del Consolat de la Fundació», Ah!, com m’agradaria dir-los el que jo penso, si pogués! Aquest és el problema amb la gent, que no se’n recorden. No tenen memòria, doctor Darell. Miri la darrera guerra després de la mort del Mul, és clar que jo llavors només era una nena. Quin desastre, quina desgràcia. El meu oncle va resultar mort, només tenia trenta anys i feia dos anys que s’havia casat i tenia una nena petita. Encara sembla que el veig amb aquell cabell ros que tenia i el clotet a la barbeta. Tinc un cub tridimensional d’ell en algun lloc…

»I ara la seva filla té un fill a l’armada i si passés alguna cosa…

»I això que teníem patrulles de bombardeig, i tots els vells fent torns per a la defensa estratosfèrica…, no vull ni pensar que haurien fet si els kalganians haguessin arribat fins allà. La meva mare solia parlar-nos de racionament d’aliments i dels preus i dels impostos.

»Ja li dic jo que si la gent tingués sentit comú, no voldrien que tornés a començar un horror com aquell, no en voldrien saber res. Però suposo que no és pas culpa de la gent, tampoc. Suposo que fins i tot els kalganians preferirien estar asseguts a casa amb les seves famílies, abans d’anar amunt i avall amb les naus i fer-se matar. La culpa és el mala peça de Stettin. Em pregunto com se’ls deixa viure, gent així! Va matar el vell… Com es deia?… Thallos, i ara farà el que calgui per ser amo de tot.

»I ara per què volen atacar-nos? No ho entenc pas. No té cap possibilitat de vèncer…, sempre ha estat així. Potser tot és en el Pla, però de vegades em sembla que el Pla és dolent, perquè inclou moltes lluites i matances, encara que això no vol pas dir que tingui res contra Hari Seldon, que estic segura que sap molt més que no pas jo, i potser sóc ben ruca de posar-ho en dubte. I l’altra Fundació també en té la culpa. Podien haver deturat Kalgan immediatament i tot hauria anat bé. Ho acabaran fent igualment, però, creu que ho faran abans que comenci la catàstrofe…?

El doctor Darell alçà els ulls.

—Deia alguna cosa, Poli? Els ulls de la Poli es van obrir com dues taronges i després es van mig aclucar de ràbia.

—Res, doctor, no res. No tinc res a dir. Hom preferiria morir-se que pronunciar una paraula en aquesta casa. Tot el dia anar amunt i avall com un escarràs, però intentar tan sols dir una paraula… —i se’n va anar remugant.

La seva manera d’anar-se’n va fer tan poc efecte a Darell com el seu discurs.

Kalgan! Quines bestieses! Un enemic purament físic! Aquells sempre havien estat vençuts!

Tot i així li resultava difícil restar al marge d’aquella estúpida crisi. Set dies abans, l’alcalde li havia demanat que acceptés el càrrec d’Administrador de la Recerca i el Desenvolupament.

Darell havia promès que avui li donaria la resposta.

—Bé…

Es va començar a remenar amb intranquil·litat. Per què precisament ell? Semblava estrany, i no gosava fer res que semblés estrany. Després de tot, què li importava Kalgan? Per a ell només era un enemic. Sempre ho havia estat. Mentre vivia la seva dona, no li va fer res defugir la feina, amagar-se. Aquells llargs dies tranquils a Trantor, envoltats de les ruïnes del passat. El silenci d’un món devastat i condemnat a l’oblit.

Però ella estava morta. Feia menys de cinc anys, i de seguida va adonar-se que només podria viure si lluitava contra aquest vague i temible enemic que li prenia la seva dignitat d’home controlant el seu destí; allò va fer que la vida es convertís en una lluita desesperada contra un final predestinat. Allò convertia l’univers en un joc d’escacs odiós i mortal.

Podia anomenar-se sublimació. Ell mateix ho anomenava així però aquella lluita donava sentit a la seva vida.

Primer a la Universitat de Santanni, on es va associar amb el doctor Kleise. Van ser cinc anys ben aprofitats.

I tot i que Kleise era merament un compilador d’informació. No va poder tenir èxit en la veritable tasca…, i quan Darell en va estar ben segur, va comprendre que era el moment d’anar-se’n.

Kleise podia haver treballat en secret, però necessitava homes amb qui treballar. Disposava d’alumnes, dels quals va sondejar el cervell. Tenia una Universitat que el recolzava. Tot allò només eren debilitats.

Kleise no ho podia comprendre i ell, Darell, no li ho podia explicar. Van separar-se com a enemics. Calia fer-ho, no hi havia una altra manera. Va haver d’anar-se’n com qui abandona…, per si algú els vigilava.

Mentre que Kleise treballava amb gràfiques, Darell treballava amb conceptes matemàtics, en les profunditats de la seva ment. Kleise treballava amb molta gent, Darell tot sol. Kleise a la Universitat, Darell en una tranquil·la casa del barri residencial.

I ja arribava al final.

Un membre de la Segona Fundació no és humà pel que fa al seu cervell. Els fisiòlegs més intel·ligents, els neuroquímics més subtils podia ser que no detectessin res…, tanmateix hi continuava havent una diferència. I la diferència es situava en el cervell, i era allà on se l’havia de poder detectar.

Tenint un home com el Mul —i no hi havia dubte que un membre de la Segona Fundació tenia els poders del Mul, ja fossin innats o adquirits— amb capacitat de detectar i controlar les emocions humanes, només caldria deduir d’allò el circuit electrònic necessari i d’aquí treure els últims detalls de l’encefalograma, que el trairia sense remei.

I ara Kleise havia tornat a entrar en la seva vida, en la persona del seu jove i ardent deixeble, Anthor.

Quina bogeria! Amb les seves gràfiques i els seus esquemes de la gent que havien estat manipulats. Ell havia après a detectar-ho feia anys, però no hi veia la utilitat. Ell volia el braç, no l’eina. Malgrat això, va haver d’accedir a unir-se a Anthor, ja que era el pla més discret! I d’aquesta manera, seria un conspirador al si mateix de la conspiració.

El record d’Arcàdia el preocupà per un moment, i se’l va voler treure del cap. Si l’haguessin deixat a ell tot sol, allò mai no hauria passat. Si l’haguessin deixat fer a ell tot sol, ningú, llevat d’ell hauria corregut cap risc. Si l’haguessin…

Va sentir com li venia la ràbia…, contra el difunt Kleise, contra Anthor, contra tots els ximples ben intencionats.

Bé, ella sabria tenir cura de si mateixa. Era una noieta molt madura.

Sabria espavilar-se sola!

Era com un murmuri dins el seu cap… En seria realment capaç?

En el mateix moment que el doctor Darell es responia a si mateix, amb una certa tristesa, que en sabria, ella era asseguda a l’avantsala freda i austera de les Oficines Executives del Primer Ciutadà de la Galàxia. Feia mitja hora que era allà asseguda, recorrent lentament les parets amb la mirada. Hi havia dos guàrdies armats a la porta quan ella entrà amb Homir Munn. No els hi havia vist pas, les altres vegades.

Ara es trobava sola, i va notar l’hostilitat que fins i tot emanava dels mobles de la sala. I per primera vegada…

Per què devia ser?

Homir era amb el Senyor Stettin. Què hi havia de dolent?

Allò la va posar furiosa. En situacions similars, als llibres-film i als vídeos, l’heroi preveia la conclusió, estava preparat per afrontar el que passés, però ella…, ella només podia esperar. Podia passar qualsevol cosa. Qualsevol cosa! I ella allà asseguda.

Bé, tornaria a rebobinar, s’ho tornaria a rumiar una vegada més. Potser així se li acudiria alguna cosa.

Durant quasi dues setmanes, Homir gairebé havia viscut dins el Palau del Mul. Una vegada se la va endur amb el permís de Stettin. Era immens i tètric, allunyat del tràfec de la vida per dormir entre els records excitants, responent a les passes amb un soroll balmat o amb un martelleig agut. No li agradava gens.

S’estimava més les avingudes amples i bullicioses de la capital, els teatres i els espectacles d’un món essencialment més pobre que la Fundació, però que exhibia molt més les seves riqueses.

Homir tornava al vespre tot afectat.

—És un món de somni per a mi —murmurava—. Si pogués desmuntar el palau pedra a pedra, capa a capa d’alumini esponjós. Si me’l pogués endur a Terminus… Quin museu no en faria!

Semblava que havia perdut la desgana inicial. Ara, en canvi, estava ansiós, entusiasmat. Arcàdia ho va conèixer en un signe molt significatiu: durant aquell temps, pràcticament mai no va tartamudejar.

Un dia li va dir:

—Hi ha resums dels arxius del general Pritcher…

—El conec. Era el renegat de la Fundació que va recórrer tota la Galàxia buscant la Segona Fundació, oi?

—No era exactament un renegat, Arkady. El Mul l’havia convertit.

—Oh, és el mateix.

—Per la Galàxia! Aquest recorregut que has mencionat va ser una tasca impossible. Els arxius originals de la Convenció de Seldon que van establir les dues Fundacions, fa cinc-cents anys, només fan una referència a la Segona Fundació. Diuen que està localitzada a l’altre extrem de la Galàxia, a l’Extrem Estel·lar. Aquest era el punt de partida del Mul i de Pritcher. No tenien cap mitjà per identificar la Segona Fundació suposant que la trobessin. Quina bogeria!

»Tenen arxius —parlava per a ell, però Arcàdia escoltava amb gran interès— que deuen cobrir gairebé un miler de mons, ara que el nombre de mons susceptibles d’estudi devien arribar al milió, i la nostra situació no és pas gaire millor…

Arcàdia l’interrompé tota esverada amb un «Pst» a mitjà veu.

Homir es quedà paralitzat, i després es recuperà lentament.

—No parlem —murmurà ell.

I ara Homir era amb el Senyor Stettin i Arcàdia esperava a l’exterior corglaçada, sense cap raó aparent. Allò era més esgarrifós que res, però no semblava haver-hi motiu.

A l’altre cantó de la porta, Homir també estava sumit en un mar de gelatina. Lluitava amb una furiosa intensitat per no tartamudejar i, en conseqüència, a penes si podia dir dues paraules consecutives amb claredat.

El Senyor Stettin anava tot uniformat, metre noranta, amples mandíbules i boca gran. Els punys arrogants acompanyaven amb força el ritme de les seves frases.

—Bé, li he donat dues setmanes, i em surt amb el conte que no ha trobat res. Va, home, digui’m el que sigui. La meva flota serà destrossada? Hauré de lluitar contra els fantasmes de la Segona Fundació a més de fer-ho amb els homes de la Primera?

—Li ho r…repeteixo, Senyor, jo no sóc un p…profeta. Estic c…completament perdut.

—O potser vol tornar a casa per avisar els seus compatriotes, oi? Prou comèdia! Vull la veritat i la tindré encara que li hagi d’arrencar els budells amb ella.

—Estic d…dient la veritat, li he de re…recordar Senyor, que sóc un ciutadà de la Fundació. Vo…vostè no pot tocar-me si no vol provocar un conflicte.

El Senyor de Kalgan esclafí a riure escandalosament.

—Una amenaça per a nens petits, per espantar idiotes. Miri, Munn, he tingut molta paciència amb vostè. L’he estat escoltant durant vint minuts, mentre em detallava avorrides històries que es deu haver passat nits blanques inventant. Ha estat una pèrdua de temps. Sé que vostè és aquí per alguna cosa més que per remenar els arxius del Mul i escampar les seves cendres. Vostè va venir aquí a fer alguna cosa que no vol admetre. Veritat?

Homir Munn no podia amagar l’horror que flamejava en els seus ulls, ni tampoc respirar amb normalitat. El Senyor Stettin se’n va adonar i va donar-li un cop a l’espatlla amb tanta força que, tant ell com la cadira on seia, es van tambalejar.

—Bé, ara siguem francs. Vostè està investigant el Pla Seldon. Sap que ja no té consistència. Potser també sap que jo sóc l’inevitable vencedor, jo i els meus hereus. Veu, home, què hi fa qui sigui que fundi el Segon Imperi, mentre s’estableixi? La història no té favorits, eh? Que té por de dir-m’ho? Ja veu que estic al cas de la seva missió.

—Què és el que v…vostè v…vol?

—La seva presència. No m’agradaria que el Pla se n’anés en orris per un excés de confiança. Vostè sap més d’aquestes coses que no pas jo. Vostè pot detectar petits errors que a mi em passarien potser per alt. Au, que serà ben recompensat, rebrà una part justa del botí. Què pot esperar, a la Fundació? Que no s’esdevingui una desfeta inevitable? Allargar la guerra? O és simplement un desig patriòtic de morir pel seu país?

—Jo… jo… —no podia continuar. No aconseguia confegir ni una sola paraula.

—Es quedarà aquí —digué el Senyor de Kalgan amb tota la confiança—. No té cap alternativa. Esperi —i afegí com si se li acabés d’acudir—: M’ha arribat informació segons la qual la seva neboda és de la família de Bayta Darell.

Homir pronuncià un sorprenent «Sí». En aquell moment era incapaç de pensar en res que no fos la veritat absoluta.

—És una família de prestigi a la Fundació?

Homir assentí amb el cap.

—Sí, i no to…tolerarien que li fes el més mínim mal.

—Mal! No sigui ximple, home. Estic precisament pensant en el contrari. Quina edat té?

—Catorze anys.

—Té! Bé, ni la Fundació ni Hari Seldon no podrien impedir que el temps passés o que les nenes es fessin dones.

I amb això féu mitja volta i es dirigí cap a una porta encortinada, la qual apartà amb violència.

—Per què dimonis has arrossegat la teva carcassa tremolosa fins aquí? —retronà Stettin.

La Senyora Callia se’l mirà parpellejant i respongué amb una veu molt fluixa:

—No sabia que hi havia algú amb tu.

—Bé, doncs ara ja veus que sí. Ja parlarem més tard, però ara vés-te’n i de pressa.

El soroll de les seves passes precipitades es va anar perdent pel corredor.

—És només el vestigi d’un interludi que ja ha durat massa. Aviat acabarà. Ha dit catorze anys?

Homir se’l mirà fixament amb una expressió nova d’horror als ulls!

Arcàdia se sobresaltà en sentir aquella porta que s’obria precipitadament…, i, de cua d’ull, va veure alguna cosa que es movia. Era un dit que s’agitava frenèticament, i durant uns segons la noieta no va reaccionar; després, en resposta a la cautela a la qual incitava aquella figura blanca i tremolosa, travessà l’habitació de puntetes.

Les seves passes eren gairebé inaudibles al corredor. Es tractava de la Senyora Callia, naturalment, que li agafava la mà tan fort que fins li feia mal, però per instint no va dubtar a seguir-la. La Senyora Callia, almenys, no li feia por.

I ara què passava?

Van arribar al tocador, tot de color rosa, com si fos ensucrat. La Senyora Callia estava dreta, repenjada a la porta.

—Aquest era el nostre camí secret…, fins a la meva habitació des del seu despatx, saps? El d’ell, ja m’entens —i assenyalà amb el dit gros, com si pronunciar el seu nom envaís la seva ànima d’un terror mortal—. Quina sort…, quina sort —tenia les pupil·les tan dilatades que ja no se li veia el blau de l’iris.

—Què em volia dir…? —començà tímidament Arcàdia.

Callia manifestava un frenesí febril.

—No, maca, no. No hi ha temps. Treu-te la roba. Si us plau, sí, de pressa. Ja te’n donaré una altra i no et reconeixeran.

Ella havia començat a remenar dins l’armari i treure’n piles de vestits transparents buscant, com una desesperada, alguna cosa que pogués portar una nena sense convertir-se en una invitació al coqueteig.

—Aquí ho tinc, això anirà bé. Haurà d’anar bé. Tens diners? Té, agafa… —i s’anava traient joies de les orelles i dels dits—. Torna a casa…, torna a casa teva a la Fundació.

—Però… i Homir…, el meu oncle? —En va protestà mentre li passaven pel cap un vestit drapejat de metall teixit que feia molt bona olor.

—No se n’anirà d’aquí. Putxi el retindrà per sempre, però tu no t’has de quedar. Ai, nena, que m’entens?

—No —Arcàdia va fer força perquè no pogués acabar l’operació—. No ho entenc.

La Senyora Callia va començar a retorçar-se les mans.

—Has de tornar per avisar el teu poble que hi haurà una guerra. Queda clar, ara? —Paradoxalment, el terror absolut que sentia semblava haver conferit lucidesa als seus pensaments i fer-li pronunciar paraules que no eren pròpies d’ella—. I ara, vine!

Van sortir per una altra porta. Passaren per davant d’oficials que se les van mirar sorpresos, però no van veure motiu per deturar algú que només el Senyor de Kalgan podia deturar amb impunitat. Els guàrdies van picar amb els talons i van presentar armes quan creuaren el llindar de les portes.

Arcàdia a penes si va poder respirar durant el camí que se li va fer etern…, malgrat tot, des que li fa fer el senyal amb el dit blanc fins que van ser fora del recinte, enmig de la gent i voltada de sorolls i de trànsit, només havien passat vint-i-cinc minuts.

Mirà enrere amb una expressió sobtada de terror als ulls que feia pena.

—Jo…, jo…, no entenc per què està fent tot això, Senyora Meva, però li dono les gràcies. Què li passarà a l’oncle Homir?

—No ho sé pas —gemegà Callia—. Vols anar-te’n, ja? Vés directe al port espacial. No t’entretinguis. Potser en aquest moment ja t’estan buscant.

Arcàdia encara vacil·lava. Deixava Homir sol i a l’últim moment, ara que sentia l’aire fresc a la cara, se li despertaven les sospites.

—Però a vostè què li importa si em busca?

La Senyora Callia es va mossegar el llavi inferior i murmurà:

—No ho puc explicar a una nena com tu. No estaria bé.

Bé, quan siguis gran…, jo vaig conèixer Putxi quan tenia setze anys. No puc consentir que estiguis al seu abast, m’entens?

Hi havia en els seus ulls una hostilitat mig avergonyida.

Arcàdia va quedar glaçada.

—I què li farà a vostè quan ho descobreixi? —murmurà la noieta.

—No ho sé pas —respongué Callia amb el mateix to de veu, i s’allunyà posant-se la mà al cap, mentre corria per la gran avinguda, cap al Palau del Senyor de Kalgan. Durant un segon que es va fer etern, Arcàdia continuà immòbil, perquè en l’últim moment abans que la Senyora Callia se n’anés, Arcàdia va veure alguna cosa. Aquells ulls espantats i nerviosos s’havien il·luminat per un instant, com si fos un flash, amb una burla freda.

Una burla àmplia i inhumana.

Era quelcom difícil de copsar en aquella ràpida llambregada, però Arcàdia no tenia cap dubte del que havia vist.

Va començar a córrer, córrer esperitada, buscant desesperadament una cabina pública on, només prement un botó, demanaria un vehicle públic.

No fugia pas del Senyor Stettin, ni d’ell ni de tots els rastrejadors que pogués llançar darrere dels seus talons, ni dels vint-i-set mons formant una bola gegantesca que l’encalcés com una allau.

Fugia d’una única dona, fràgil, que l’havia ajudada a escapar. Una criatura que l’havia omplerta de diners i de joies, que havia arriscat la seva pròpia vida per salvar-la. Fugia d’una dona de la qual sabia, amb absoluta certesa, que era un membre de la Segona Fundació.

Va aparèixer un taxi aeri que es va posar sobre el paviment fent un clic suau. El corrent d’aire que va provocar va fuetejar el rostre d’Arcàdia i li va despentinar els cabells que portava mig tapats per una caputxa folrada de pell que Callia li havia donat.

—On vol anar, senyoreta?

Va fer un esforç per donar a la seva veu un to greu, per tal de no semblar una nena.

—Quants ports espacials hi ha a la ciutat?

—Dos. A quin dels dos vol anar?

—Quin dels dos és més a prop?

—El Kalgan Central, senyoreta.

—L’altre, doncs, si us plau. Tinc prou diners. —Tenia un bitllet de vint kalgànids a la mà. Ella no tenia ni la més mínima idea del seu valor, però el taxista va fer un somriure apreciatiu.

—On vostè vulgui, senyoreta. Els taxis espacials la portaran on vostè vulgui.

Va refrescar les seves galtes sobre l’encoixinat lleugerament humit de la tapisseria. Els llums de la ciutat es movien a plaer sota d’ella.

Què havia de fer?

Què havia de fer?

En aquell moment es va adonar que era una beneitona lluny del seu pare i que estava tota espantada. Tenia els ulls negats de llàgrimes i a la gola un crit mut li havia fet un nus al coll que li feia mal.

No tenia por que el Senyor Stettin la capturés. La Senyora Callia ja vetllava perquè no fos així. La Senyora Callia! Vella, grassa, estúpida, però quin poder tenia sobre el Senyor, tanmateix. Ara sí que era clar. Tot s’havia fet clar. Aquell dia que va prendre el te amb Callia i es va sentir tan espavilada. L’espavilada de l’Arcàdia, pobreta! Alguna cosa en el seu interior li tallava l’alè i la feia odiar-se. Aquell te va ser una maniobra, i probablement Stettin devia estar manipulat per tal que permetés que Homir inspeccionés el Palau. Ella, la ximpleta de la Callia, ho havia volgut així, i havia manipulat l’espaviladeta de l’Arcàdia, per tal que li subministrés una excusa vàlida, una que no aixequés sospites en les ments de les seves víctimes, i impliqués un mínim d’interferència per part d’elles.

En aquest cas, per què ella estava lliure? Homir era presoner, és clar…

Llevat que…

Llevat que tornés a la Fundació com a esquer…, un esquer per fer caure altra gent en les mans…, d’ells.

De manera que no podia tornar a la Fundació…

—El port espacial, senyoreta.

El taxi aeri s’havia deturat. Que estrany, ni se n’havia adonat!

Quin món de somni, renoi!

—Gràcies. —Va allargar-li el bitllet sense veure res, baixà del vehicle, i es posà a córrer pel paviment elàstic.

Llums. Homes i dones indiferents. Taulells d’informació grans i lluminosos amb números mòbils que indicaven les arribades i les sortides de les naus.

On aniria ella? Tant li’n feia. Només sabia que no aniria a la Fundació! Qualsevol altre lloc li estava bé.

Oh, gràcies a Seldon, per aquell moment de descuit! Gràcies per aquella fracció de segon que va deixar traslluir la seva satisfacció, perquè tractava amb una nena i s’ho podia permetre.

I aleshores se li va acudir una altra cosa, alguna cosa que no havia parat de donar-li voltes a la base del cervell, des que va començar la fugida…, una cosa que va matar per sempre la innocència dels seus catorze anys.

I va comprendre que s’havia d’escapar de totes totes.

Allò per damunt de tot. Encara que localitzessin tots els conspiradors de la Fundació, encara que agafessin el seu propi pare, no podia arriscar-se a avisar ningú. No podia arriscar la seva vida, ni una engruna, ni que fos per tot el Regne de Terminus. Ella era la persona més important de la Galàxia.

Ho va comprendre mentre es deturava davant de la màquina dels bitllets i es preguntava on aniria.

Perquè en tota la Galàxia, ella i només ella, llevat d’ells mateixos, coneixia la localització de la Segona Fundació.





15. A través de la reixa


TRANTOR. A mitjan Interregne. Trantor era una ombra. Enmig de les ruïnes colossals, vivia una petita comunitat de pagesos…



No hi ha res que s’assembli ni que s’hagi assemblat mai a un port espacial bulliciós als confins de la capital d’un planeta molt poblat. Hi ha els gegantins aparells reposant majestuosament en els seus emplaçaments. Si s’escull bé el moment, es pot contemplar la vista impressionant del gegant que perd altura per posar-se o, encara més esborronador, la sortida a ritme creixent d’una bombolla d’acer. Tots els processos són relativament silenciosos. L’energia motriu la proveeix el canvi de posició insonor dels nucleons a formacions més compactes…

En termes de superfície, ens hem estat referint al noranta-cinc per cent del port espacial. Es reserven quilòmetres quadrats a les màquines i als homes que les atenen, com també a les calculadores que atenen ambdós.

Només es destina un cinc per cent a la multitud d’homes per als quals l’estació és punt de partida cap a totes les estrelles de la Galàxia. Segur que ben pocs, entre la massa anònima i multicèfala, es paren a pensar en la xarxa tecnològica que uneix tots els camins de l’espai. Potser alguns, ocasionalment, tremolin només de pensar en eh milers de tones d’acer de l’aparell que apareix tan petit en la distància. Un d’aquests cilindres ciclòpics podria —entra dins de les possibilitats— desviar-se del raig invisible que el guia i anar a estavellar-se a un quilòmetre de distància del seu punt d’aterratge, travessant el sostre vidriat de la immensa sala d’espera, per exemple, de manera que només quedés un tènue vapor orgànic i un polsim de fosfats com a senyal del pas d’un miler d’homes.

Malgrat tot, l’eventualitat és altament improbable, atesos els dispositius de seguretat, i només un neuròtic podria considerar, per més d’un instant, aquesta possibilitat.

En què pensen? No és tan sols una massa de gent. És una multitud amb un propòsit. I aquest propòsit plana pels camps i enrareix l’atmosfera. Es formen cues: pares que porten els fills de la mà, pilots d’equipatges que van amunt i avall en masses precises; la gent va a algun lloc.

Considerem, doncs, el complet aïllament psíquic d’un individu d’aquesta massa tan determinada que no sap on anar, sentint, tanmateix més intensament que cap dels altres, la necessitat d’anar a algun lloc, a algun lloc! A algun lloc o quasi!

Encara que no disposi de cap facultat telepàtica ni de cap altre mètode de contactar directament amb la ment d’altri, hi ha en l’atmosfera una càrrega negativa suficient per induir a la desesperació.

Què dic induir! Per provocar un desbordament, amarar i ofegar.

Arcàdia Darell, vestida amb roba estranya, sola en un planeta estrany, en una situació estranya d’una vida que li semblava estranya, enyorava de tot cor la seguretat del ventre matern. Ella no sabia què era el que volia. Nomes sabia que la mateixa immensitat del mon constituïa un gran perill. Volia trobar un indret tancat en algun lloc, que tos lluny, un racó inexplorat de l’univers, on mai ningú no l’anés a cercar.

I allà era ella, amb els seus catorze anys, cansada com si en tingués vuitanta i espantada com si en tingués cinc.

Quin dels estrangers, entre el centenar que passaven pel seu costat, fins i tot empenyent-la, era de la Segona Fundació? Quin dels estrangers seria l’encarregat de destruir-la pel fet —per l’únic fet— de saber on era la Segona Fundació?

I la veu que tallà el fil dels seus pensaments com una descàrrega elèctrica transformà el crit que li pujava per la gola en un gemec inaudible.

—Escolti, senyoreta —digué, tot irritat—, té la intenció d’utilitzar la màquina dels tiquets o es pensa quedar aquí tota l’estona?

Ni s’havia adonat que estava davant una màquina de tiquets. Es posava un bitllet gros per la ranura i la màquina l’engolia. Es pitjava el botó que hi havia sota la destinació desitjada i sortia el tiquet juntament amb el canvi correcte determinat per un dispositiu electrònic que mai no cometia errors. Era una màquina ben corrent i no justificava de cap manera que algú es passés cinc minuts mirant-se-la abans de fer-ne ús.

Arcàdia ficà un bitllet de dos crèdits per la ranura, i es fixà de seguida en un botó on posava «Trantor». Trantor, la capital, la difunta capital del difunt Imperi, el planeta en el qual ella havia nascut. El va pitjar com si fos en un somni. No va passar res llevat de l’aparició d’unes lletres vermelles intermitents on posava: 172,18-172,18-172,18-.

Eren els diners que faltaven. Un altre bitllet de dos crèdits. I va sortir el tiquet. El va estirar i el canvi va sortir al darrere.

Ho va agafar tot i se’n va anar corrent. Sentia l’home darrere dels seus talons, neguitós per por de perdre el viatge, i va fer un pas de costat sense mirar enrere.

No hi havia cap on córrer. Tots eren enemics.

Sense adonar-se’n, es va trobar mirant tots els senyals lluminosos que sorgien en l’aire: Steffani, Anacreon, Fennus… Encara en va veure un altre, Terminus, i se’l mirà amb nostàlgia, sense gosar…

Per una quantitat irrisòria, podia haver llogat un avisador que, una vegada col·locat a la destinació volguda, l’hauria pogut ficar dins la bossa i hauria sonat exclusivament per a ella quinze minuts abans de la sortida. Ara que, aquestes maquinetes eren per a gent segura d’ella mateixa, que es podrien permetre fer una pausa per pensar en les seves coses.

I aleshores, per intentar mirar als dos costats a la vegada, el seu cap va anar a topar contra una panxa tova. Va sentir el soroll de dolor, un bram, i una mà que l’agafava pel braç. Lluità desesperadament, però li mancava alè per emetre res que no fos un gemec ofegat que sortia del fons de la gola.

El seu capturador la tenia fortament agafada i esperava. A poc a poc, Arcàdia es va anar adonant del seu aspecte. Era força grassonet i baix. Tenia els cabells blancs i abundants, pentinats enrere per donar un efecte «Pompadour» que s’adeia ben poc amb la seva cara rodona i vermella de pagerol.

—Què et passa? —preguntà ell finalment amb una curiositat ben natural—. Fas cara d’espantada.

—Ho sento —murmurà Arcàdia tota nerviosa—. Me n’he d’anar. Perdoni’m.

Però ell no va fer cap cas de la seva resposta, i afegí:

—Vés amb compte, nena, que perdràs el tiquet. —I després de treure-l’hi dels dits, sense que ella hi oposés resistència, se la mirà tot ple de satisfacció:

»Ja m’ho pensava! —digué l’home, i aleshores va fer un bram—: Momooo!

Una dona va aparèixer instantàniament al seu costat, una mica més baixeta, rodona i caravermella que ell. S’apartà un rínxol de cabell gris amb els dits i l’amagà sota un barret passat de moda.

—Papa —digué amb to de reprovació—. Per què crides enmig de tanta gent? Tothom et mira com si fossis boig. Que et creus que ets a la granja?

I somrigué a Arcàdia que no deia res, tot afegint:

—Es comporta com un ós —i després amb to seriós—: Papa, deixa que se’n vagi la nena. Què fas?

Però l’home anava agitant el tiquet al seu davant.

—Mira —digué—. Va a Trantor.

El rostre de la dona s’il·luminà de cop.

—Que ets de Trantor? Deixa-li anar el braç, he dit, Papa. —La dona deixà la maleta rebotida que portava, a terra, al seu costat i obligà Arcàdia a seure amb una pressió suau però ferma—. Seu —digué— i reposa una mica els peus que els deus tenir cansats. Encara falta una hora perquè surti la nau i els bancs són ocupats pels vagabunds que hi dormen. Ets de Trantor?

Arcàdia féu un sospir i es rendí.

—Hi vaig néixer —digué amb veu enrogallada.

I la dona picà de mans tota emocionada.

—Ja fa un mes que en som fora i fins avui no havíem trobat ningú de casa. Quina il·lusió! I els teus pares? —Mirà al seu voltant vagament.

—No vaig amb els meus pares —respongué Arcàdia amb molta cura.

—Estàs tota sola? Una noieta com tu, tota sola? —La dona experimentà simultàniament una barreja d’indignació i simpatia—. Com ha anat, això?

—Mama —li digué l’home tibant-la de la màniga—, deixa’m que et digui una cosa. Hi ha alguna cosa estranya. Em penso que té por. —El que per a ell havia estat un murmuri era perfectament audible per a Arcàdia—. Corria, jo l’estava observant, i no mirava cap on anava. Abans que pogués apartar-me se m’ha tirat a sobre. I saps què et dic? Em penso que té problemes.

—Tanca la boca, Papa. Contra tu pot xocar qualsevol. —Però s’assegué sobre la maleta al costat d’Arcàdia, i la maleta va cruixir de tant de pes, i va posar el braç a l’espatlla tremolosa de la nena—. Estàs fugint d’algú, maca? No tinguis por de dir-m’ho. T’ajudaré.

Arcàdia va mirar els ulls grisos i bondadosos de la Mama i va sentir que li tremolaven els llavis. Una part del seu cervell li deia que eren gent de Trantor, amb els quals podia anar, que l’ajudarien perquè es quedés en aquell planeta fins que pogués decidir què havia de fer després. I una altra part del cervell cridava molt més fort, en una incoherència tumultuosa, que no recordava la seva mare, que estava cansada fins a la mort de combatre l’univers, que només volia arraulir-se en aquells braços forts i tendres que l’abraçaven, que si la seva mare hagués viscut, potser…, potser…

I per primera vegada aquella nit, es va posar a plorar, a plorar com una nena petita, amb ganes, agafant-se amb força a aquell vestit passat de moda, mullant-lo amb les seves llàgrimes, mentre uns braços tendres l’agafaven i amanyagaven suaument els seus cabells arrissats.

El Papa contemplava les dues dones sense saber què fer, buscant un mocador, que, quan per fi va trobar, li va ser arrencat de les mans. La Mama li indicà amb una mirada furiosa que estigués callat.

La multitud passava pel costat del petit grup amb la indiferència que mostren les multituds en qualsevol part del món. Estaven efectivament sols.

Finalment, la plorera s’acabà i Arcàdia somrigué lleument tot eixugant amb el mocador les llàgrimes dels seus ulls envermellits.

—Ostres! —murmurà—. Jo…

—Pst! No diguis res —digué la Mama tota amoïnada—. Estigues tranquil·la una estona aquí asseguda. Respira a fons. I després ens dius el que et passa, ja veuràs com ho arreglarem, i tot anirà bé.

Arcàdia va fer un esforç per recuperar el que quedava de la seva serenitat. No els podia pas dir la veritat. No podia dir la veritat a ningú… Tanmateix, estava massa esgotada per inventar-se una mentida plausible.

—Ja em sento millor —digué en veu molt baixa.

—Bé —digué la Mama—. Ara digues-me quin és el teu problema. Has fet alguna cosa malament? Sigui el que sigui, t’ajudarem de totes maneres; però ens has de dir la veritat.

—Faríem qualsevol cosa per a una amiga de Trantor —afegí el Papa amb un excés d’entusiasme—, oi, Mama?

—Ara calla, Papa —respongué ella, sense enfadar-se.

Arcàdia remenava dins la seva bossa. Allò, almenys, era seu, a desgrat del ràpid canvi de roba al qual la va obligar la Senyora Callia. Va trobar el que estava buscant i ho va donar a la Mama.

—Aquests són els meus documents —digué amb timidesa.

Era un pergamí sintètic brillant que li havia estat lliurat per l’Ambaixador de la Fundació el dia de la seva arribada i que portava la signatura del funcionari kalganià. Era gran, florit i impressionant. La Mama se’l va mirar sense entendre res i l’hi passà al Papa, que el va llegir tot movent els llavis.

—Ets de la Fundació? —preguntà.

—Sí, però vaig néixer a Trantor. Miri, aquí diu que…

—Ah, sí. Em sembla perfectament en regla. Et dius Arcadia, oi? És un nom ben trantorià. Però, on és el teu oncle? Aquí diu que has vingut en companyia d’Homir Munn, oncle.

—L’han arrestat —digué Arcàdia amb una veu tètrica.

—Arrestat! —repetiren els dos alhora.

—I, per què? —preguntà ella—. Que ha fet alguna cosa? Arcàdia va moure el cap.

—No ho sé pas. Havíem vingut de visita. L’oncle Homir tenia un assumpte amb el Senyor Stettin, però… —No va haver de fer cap esforç per simular un calfred. El sentia realment.

L’home estava impressionat.

—Amb el Senyor Stettin. Mm…, el teu oncle deu ser un home molt important.

—Jo no sé de què anava l’assumpte, però el Senyor Stettin volia que jo em quedés… —Estava recordant les darreres paraules de la Senyora Callia que ara li podien servir a ella. Com que la Senyora Callia, ara ho sabia bé, era una experta, la història podia funcionar una segona vegada.

Va fer una pausa i la dona preguntà, tota interessada:

—I per què tu?

—No n’estic segura. Ell…, ell volia sopar amb mi en privat, però jo vaig dir que no, perquè volia que també hi fos l’oncle Homir. Em va mirar com si se’n rigués i sense deixar d’agafar-me per les espatlles…

El Papa tenia la boca entreoberta, però la Mama es va posar tota vermella d’indignació.

—Quina edat tens, Arcàdia? —preguntà la Mama.

—Quasi catorze anys i mig.

La Mama inspirà profundament i digué:

—Que es permeti que aquestes persones continuïn vives! Els gossos de carrer són millors. Estàs fugint d’ell, oi maca?

Arcàdia assentí amb el cap.

—Papa —digué la Mama—. Vés de seguida a Informació i pregunta quan surt la nau cap a Trantor. Afanya’t.

Però el Papa va fer un pas i es va parar. Tot un seguit de paraules metàl·liques van començar a ressonar per damunt dels seus caps i cinc mil parells d’ulls es van posar a mirar enlaire.

«Senyores i senyors —deia la veu amb una força immensa—, s’està escorcollant l’aeroport per trobar un fugitiu perillós i s’ha acordonat el recinte. Ningú no en pot entrar ni sortir. L’operació es realitzarà, això no obstant, amb la màxima rapidesa i cap nau no aterrarà ni s’enlairarà mentre duri; de manera que ningú no perdrà el seu vol. S’abaixaran les reixes. Que ningú no es mogui del seu quadrat fins que no tornin a aixecar-se, altrament ens veuríem obligats a utilitzar els fuets neurònics».

Durant el minut escàs en el qual la veu dominà la vasta volta de la sala d’espera del port espacial, Arcàdia no hauria pogut moure’s, encara que tota la maldat de la Galàxia s’hagués concentrat en una bola i l’haguessin llançat contra ella.

Només es podia tractar d’ella. No calia ni tan sols formular la idea en forma de pensament específic. Però, per què? Callia havia muntat la seva fugida. I Callia era de la Segona Fundació. Per què buscar-la ara, doncs? O és que Callia havia fracassat? És que podia fracassar? O és que allò formava part del pla, les subtileses del qual no arribava a entendre?

Per un instant fugaç, hauria volgut saltar i cridar que es rendia, que aniria amb ells, que…, que…

Però la mà de la Mama l’agafà fort pel canell.

—Ràpid, ràpid! Ens ficarem al lavabo de senyores abans que comencin.

Arcàdia no entenia res. Es va limitar a seguir-la a cegues. Van fressar-se un camí entremig de la gent, que estaven com paralitzats en grups, mentre la veu retrunyia encara amb les darreres paraules.

La reixa començà a abaixar-se en aquell moment i el Papa, bocabadat, en contemplà el descens. N’havia sentit a parlar i n’havia llegit coses, però mai no l’havia vista funcionar. Estava formada, simplement, per una sèrie de raigs entrecreuats en forma de quadrícula, que resplendien en l’aire com una inofensiva xarxa de llum enlluernadora.

Sempre es feia abaixar lentament des de dalt de manera que semblés una xarxa, amb les terribles implicacions psicològiques, de la sensació d’estar pres en una trampa, que això representava.

Ara, la tenien al nivell de la cintura, tres metres i mig de línies resplendents en totes direccions. El Papa es trobà sol en els seus nou metres quadrats de superfície, mentre que els quadrats veïns eren plens de gent. Es va sentir sospitosament aïllat, però sabia que moure’s per barrejar-se en l’anonimat d’un grup, hauria significat creuar una de les línies lluminoses, que es disparés l’alarma i la posada en marxa del fuet neurònic. Esperà.

Per damunt dels caps de la multitud, sinistrament immòbil, va poder distingir en la llunyania, el moviment d’un rengle de policies inspeccionant la vasta zona, quadrícula a quadrícula.

Va passar una bona estona fins que un uniforme penetrà dins la seva quadrícula i apuntà amb molta cura les coordenades en el seu quadern oficial.

—Documentació!

L’home la hi allargà i l’oficial l’examinà amb ulls d’expert.

—Vostè és Preem Palver, nascut a Trantor, de visita a Kalgan durant un mes, camí de tornada cap a Trantor? Respongui sí o no.

—Sí, sí.

—Què ha vingut a ter a Trantor?

—Sóc el representant comercial d’una cooperativa agrícola. He estat negociant acords amb el Departament d’Agricultura de Kalgan.

—Mm. La seva dona és amb vostè? On és? El seu nom figura en els papers.

—Sí, senyor. La meva dona és al… —digué assenyalant el lavabo.

—Hanto! —va cridar el policia, i un altre uniforme s’hi acostà—. Una altra dona al lavabo —digué secament el primer—. Per la Galàxia, deu ser ple a vessar de dones! Anota el seu nom —li ordenà ensenyant-li en els papers com s’escrivia—. Algú més viatja amb vostè?

—La meva neboda.

—No consta als papers.

—Ha vingut per separat.

—On és? No, no cal que m’ho digui, ja ho sé. Anota també el nom de la neboda, Hanto. Com es diu? Anota: Arcàdia Palver. Ens ocuparem de les dones abans de marxar. El Papa esperà interminablement. I al final, després de molta, molta estona, la Mama s’acostà cap a ell, amb Arcàdia agafada fortament de la mà i dos policies al darrere. Entraren al quadrat on era el Papa i li preguntaren.

—La seva dona és aquesta vella cridanera?

—Sí, senyor —respongué el Papa amb un to conciliador.

—Doncs serà millor que l’avisi que podria tenir problemes si continua dirigint-se a un policia del Primer Ciutadà d’aquesta manera —i va estirar les espatlles tot enrabiat—. Aquesta és la seva neboda?

—Sí, senyor.

—Vull veure els seus papers.

La Mama, mirant fixament el seu marit, bellugà el cap lleugerament, però amb fermesa.

Es féu una curta pausa, i el Papa digué amb un lleuger somriure.

—Em penso que no podrà ser.

—Com que no podrà ser? Doni-me’ls ara mateix —exigí el policia allargant el palmell de la mà.

—Immunitat diplomàtica —digué el Papa suaument.

—Què vol dir amb això?

—Ja li he dit que era un representant comercial de la cooperativa agrícola. He estat acreditat pel govern de Kalgan com un representant oficial estranger i els meus papers ho demostren. Ja els hi he ensenyat. No vull que em molestin més.

Durant uns instants, el policia va quedar tallat.

—He d’examinar els seus documents. Són les ordres.

—Vagi-se’n —interrompé la Mama, de sobte—. Quan el necessitem ja el cridarem, tros de pallús!

El policia va arrufar el nas.

—No els perdis de vista, Hanto. Vaig a buscar el tinent.

—Així et trenquis una cama —exclamà la Mama mentre el policia se n’anava. Algú va començar a riure, però de seguida va reprimir l’impuls.

La recerca tocava a la seva fi. La multitud començava a impacientar-se perillosament. Havien passat quaranta-cinc minuts des que van baixar la reixa i era massa temps si es volia obtenir l’efecte òptim. El tinent Virige s’obria pas ràpidament cap al lloc on l’aglomeració era més gran.

—És aquesta la nena? —preguntà amb desgana. Se la mirà i era evident que encaixava amb la descripció. Tot allò per una criatura—. Els seus papers, si us plau —demanà.

—Ja li ho he explicat… —començà el Papa.

—Ja sé què ha explicat, però ho sento —digué el tinent—. Tinc les meves ordres i les he de complir. Si vol fer una reclamació més tard, faci-la. Mentrestant, si és necessari utilitzaré la força.

Es féu una pausa, i el tinent esperà pacientment.

Aleshores el Papa digué amb veu rogallosa:

—Dóna’m els teus papers, Arcàdia.

Arcàdia bellugava el cap atemorida, però el Papa li feia que sí amb el cap.

—No tinguis por. Dóna-me’ls.

Sense poder fer res més, Arcàdia els hi allargà. El Papa va començar a remenar-los i a passar fulls; després els donà al tinent. El tinent, al seu torn, se’ls mirà atentament. Durant uns instants, posà els seus ulls sobre Arcàdia, i després tancà el llibret de cop.

—Tot en regla —digué—. Som-hi, nois.

Se n’anà i, en poc més de dos minuts, ja havien tret la reixa, i la veu de dalt indicava un retorn a la normalitat. El soroll de la multitud, alliberada d’improvís, pujà de to.

—Però, com…, com…

—Pst! —respongué el Papa—. No diguis res. Serà millor que ens dirigim cap a la nau. Aviat arribarà.

Ja eren dins la nau. Tenien una cabina privada i una taula reservada per a ells al menjador. Només els separaven dos anys-llum de Kalgan, i Arcàdia, finalment, va gosar tornar a treure el tema.

—Però si era a mi a qui perseguien, senyor Palver, i devien tenir la meva descripció amb tots els detalls. Per què em van deixar anar?

I el Papa somrigué tot satisfet per damunt del seu rostit de bou.

—Mira, Arcàdia, filla meva, ha estat fàcil. Quan fa temps que tens tractes amb agents, compradors i cooperatives que et fan la competència, aprens alguns trucs. Jo he trigat més de vint anys a aprendre’n. Veuràs, nena, quan el tinent ha fullejat els teus papers, s’ha trobat amb un bitllet de cinc-cents crèdits a dins, ben plegadet. Senzill, oi?

—Ja els hi pagaré… De veritat, tinc molts diners.

—Mira-te-la! —I va fer un somriure de desconcert, acompanyat d’un gest de no agafar els diners—. Per ser una pagesa…

Arcàdia va desistir.

—I, què hagués passat si hagués agafat els cèntims i m’hagués arrestat de tota manera, acusant-lo a vostè de suborn?

—I deixar perdre cinc-cents crèdits? Conec aquesta gent més que no pas tu, nena.

Però Arcàdia sabia que no coneixia la gent millor que ella. No pas aquesta mena de gent. Aquella mateixa nit, un cop ficada al llit, reflexionà a fons sobre tot allò. Sabia del cert que no hi havia manera de subornar un tinent de policia per evitar que l’arrestessin, llevat que tot allò hagués estat planejat. No la volien arrestar, tot i així havien fet veure que sí.

Per què? Per assegurar-se que se n’anava? Que anava a Trantor? És que la parella obtusa i de cor tendre només eren un instrument en mans de la Fundació, tan impotents com ella mateixa?

Molt probablement!

O eren…?

Tot era ben inútil. Com podia lluitar contra ells? Fes el que fes, sempre seria el que aquells éssers terribles i omnipotents volguessin.

Tot i així, havia d’enganyar-los. Calia que ho fes! Calia que ho fes! Calia que ho fes!





16. Comença la guerra


Per raons desconegudes pels membres de la Galàxia de l’era que ens ocupa, el Temps Estàndard Intergalàctic defineix la seva unitat fonamental, el segon, com el temps que la llum triga a recórrer 299.776 quilòmetres. 86.400 segons són arbitràriament iguals a un Dia Estàndard Intergalàctic, i 365 d’aquests dies fan un Any Estàndard Intergalàctic.

Per què 299.776…, 86.400…, i 365?

Per tradició, diuen els historiadors responent a la pregunta. A causa de certes relacions numèriques misterioses, diuen els místics, els cultistes, els numeròlegs i els metafísics. Perquè el planeta originari de la humanitat tenia períodes naturals de rotació i translació dels quals es podrien derivar aquestes relacions numèriques, diuen ben pocs.

Ningú no ho sabia del cert.

Tanmateix, la data en què el creuer de la Fundació, el Hober Mallow, es topà amb l’esquadró kalganià, capitanejat pel SensePor, i després de refusar l’entrada a bord d’un destacament de registre, fou atacat i destruït, és la següent: 185; 11692 E.G., és a dir, el dia 185è de l’any 11692 de l’Era Galàctica que havia començat amb l’ascensió al tron del primer emperador de la dinastia Kamble tradicional. O encara: 185; 419 D.S. comptant a partir de la mort de Seldon, o encara: 185; 348 D.F. comptant a partir de l’establiment de la Primera Fundació. A Kalgan era el 185; 56 P.C, comptant a partir de l’establiment, per part del Mul, de la Primera Ciutadania. En cada cas, naturalment, s’havia fet venir bé per tal que la data caigués en el mateix dia, sense tenir en compte el dia que l’era havia començat realment.

A més, en tots els milions de mons de la Galàxia, tenien el seu temps local, basat en els moviments dels seus veïns celestes particulars.

Però sigui quina sigui l’era considerada: 185; 11692-419-348-56 o una altra, és aquest dia al qual feien al·lusió els historiadors quan parlaven del començament de la guerra de Stettin.

No obstant això, per al doctor Darell, cap d’aquestes dates no era l’adequada. Era simplement i precisa el trenta-dosè dia d’ençà que Arcàdia se n’havia anat de Terminus.

Ningú no es podia imaginar el que li va costar, a Darell, mantenir la seva impassibilitat.

Però Elvett Semic creia que s’ho imaginava. Era vell i li agradava dir que els seus conductes neurònics s’havien calcificat fins al punt que ara els seus processos mentals eren rígids i invariables. Semblava que invités i gairebé desitgés la subestimació universal de la seva decrepitud intel·lectual, sent ell el primer a riure-se’n. Els seus ulls no eren, però, menys perspicaços per tenir un esguard cansat i la seva ment, si bé havia perdut agilitat, no per això era menys experimentada i sàvia.

Es limità a fer una ganyota amb els seus llavis prims i digué:

—Per què no fa alguna cosa?

Aquelles paraules van ser una sotragada per a Darell, el qual es va estremir.

—On érem? —pregunta bruscament.

Semic se’l mirà amb un posat greu.

—Seria millor que fes alguna cosa respecte a la nena —insistí mostrant les seves dents esparses i esgrogueïdes.

Però Darell replicà amb fredor:

—La qüestió és aquesta: Es pot aconseguir un Ressonador Symes-Molff de l’abast necessari?

—Sí, ja li ho he dit, però vostè no escoltava…

—Ho sento, Elvett. És així. El que passa és que el que estem fent pot ser més important per a tota la Galàxia que no pas saber si Arcàdia està sana i estalvia. Si més no, per a tothom llevat d’Arcàdia i jo mateix, i estic disposat a sacrificar-me per la majoria. Com seria de gran el ressonador?

—No ho sé —respongué Semic—. Es pot trobar als catàlegs.

—Aproximadament. Un tona? Un quilo?

—Em pensava que volia dir exactament. És un giny molt petit. Una cosa així —respongué mostrant la darrere falange del seu dit gros.

—Molt bé. Podria construir alguna cosa semblant a això?

I agafà un bloc de notes que tenia a la falda, va fer-hi quatre ratlles i ho ensenyà al físic, que s’ho mirà ple de dubtes i finalment rigué entre les dents.

—Sap?, el cervell es calcifica quan s’és tan vell com jo. Què intenta fer?

Darell dubtava. En aquell moment, trobava a faltar desesperadament els coneixements de física tancats en el cervell del seu interlocutor, per no haver d’expressar la seva idea en paraules. Però era ben inútil i ho va haver d’explicar.

Semic bellugava el cap.

—Vostè necessita hiper-relès. És l’única cosa que pot treballar tan de pressa. Hiper-relès a dojo!

—Però, es pot construir?

—Sí, és clar.

—Pot aconseguir-ne totes les parts? Vull dir sense cridar l’atenció. En la línia del seu treball habitual.

Semic alçà el llavi superior.

—Que si puc aconseguir cinquanta hiper-relès? No podria pas utilitzar-los tots ni en tota la meva vida!

—Ara estem treballant en un projecte de defensa. Pot imaginar-se un dispositiu inofensiu que en justifiqués l’ús? Perquè tenim els diners…

—Mm. Potser se m’acudirà alguna cosa.

—Quina és la mida mínima de tot l’aparell?

—Els hiper-relès poden ser microscòpics…, cables…, làmpades. Per la Galàxia, tindrà un centenar de circuits!

—Ja ho sé, però, com serà de gran?

Semic va fer un gest indicatiu amb les mans.

—Massa gran —digué Darell—. Me l’he de poder penjar a la cintura.

Va començar a arrugar el paper i a fer-ne una bola dura. Després la llençà al cendrer, on desaparegué amb la minúscula flama blanca de la descomposició molecular.

Semic s’inclinà per damunt de la seva taula de treball per veure la petita pantalla blanca col·locada sobre el senyal de la porta.

—És el jove Anthor. Hi ha algú amb ell.

Darell va enretirar la seva cadira.

—No comenti res d’això amb els altres, encara. Saber-ho representa un perill mortal, si ells ho descobreixen, i ja n’hi ha prou amb arriscar dues vides.

Pelleas Anthor era un belluguet al despatx de Semic, el qual semblava com si d’alguna manera compartís l’edat del seu ocupant. En l’atmosfera tranquil·la de la sala, les mànigues amples de la túnica estiuenca que duia el jove semblaven vibrar al ritme de les brises exteriors.

—Doctor Darell, doctor Semic, els presento… Orum Dirige.

El nouvingut era alt. El seu nas llarg i recte donava al seu rostre una aparença saturnina. El doctor Darell li allargà la mà.

—El tinent de policia Dirige —precisà Anthor amb un somriure ben significatiu—. De Kalgan.

I Darell es girà per mirar fixament el jove.

—El tinent de policia Dirige, de Kalgan —repetí ben clarament—. I el porta aquí. Per què?

—Perquè va ser l’últim home a Kalgan que va veure la seva filla. Calmi’s home.

La mirada reposada d’Anthor es va tornar inquieta, i se sentí de sobte enmig dels dos homes, lluitant amb totes les seves forces contra Darell. A poc a poc, però sense delicadesa, obligà el doctor a asseure’s.

—Què intenta fer? —Anthor s’apartà els cabells que li queien sobre el front, aixecà el maluc lleugerament i col·locà una cama sobre la taula, tot balancejant l’altra amb posat pensatiu—. Em pensava que li portava una bona notícia.

Darell s’adreçà directament al policia.

—Què vol dir amb això que va ser l’últim home que va veure la meva filla? Que potser és morta, la meva filla? Si us plau, digui-m’ho sense embuts —preguntà amb el rostre lívid de temor.

—La frase exacta és «l’últim home a Kalgan». La seva filla ja no és a Kalgan —respongué Dirige impassible—. No en sé res més.

—Permeti’m que deixi les coses clares —interrompé Anthor—. Perdoni’m si he dramatitzat una mica massa, doctor. De vegades adopta un posat tan inhumà que m’oblido que té sentiments. En primer lloc, el tinent Dirige és un dels nostres. Ell va néixer a Kalgan, però el seu pare era de la Fundació i havia estat enviat allà al servei del Mul. Jo responc de la lleialtat del tinent envers la Fundació. Em vaig posar en contacte amb ell l’endemà mateix del dia que vam deixar de rebre l’informe diari de Munn…

—Per què? —el va interrompre furiosament Darell—. Em creia que havíem decidit no fer cap moviment en aquest assumpte. Estava arriscant les seves vides i les nostres.

—Perquè —respongué Anthor amb la mateixa feresa— fa més temps que estic en el joc que vostè. Tinc certs contactes a Kalgan dels quals vostè no sap res. Perquè actuo amb més gran coneixement de causa, m’entén?

—Em penso que està completament boig.

—Em vol escoltar?

Es féu una pausa i Darell abaixà la mirada.

Els llavis d’Anthor esbossaren un somriure.

—D’acord, doctor. Doni’m uns quants minuts. Digui-li, Dirige.

Dirige començà a parlar amb fluïdesa.

—Pel que jo sé, doctor Darell, la seva filla és a Trantor. Si més no, va agafar un bitllet cap a Trantor al port espacial. Anava amb un representant comercial d’aquell planeta que assegurava que ella era la seva neboda. La seva filla té una curiosa col·lecció de parents, doctor. Aquest és el segon oncle en dues setmanes de temps, oi? El trantorià va intentar fins i tot subornar-me…, probablement, creu que és per això que van poder marxar —aquesta idea el féu somriure.

—Com estava ella?

—Bé, pel que vaig veure. Aterrada, això sí, i no la culpo pas. Tot el departament li anava al darrere. Encara no sé per què.

Darell respirà profundament per primera vegada en uns quants minuts. S’adonava que li tremolaven les mans i feia esforços per controlar-les.

—Aquest representant comercial, qui era? Parli’m d’ell. Quin és el seu paper en aquesta història?

—Jo no ho sé pas. Sap alguna cosa de Trantor, vostè?

—Vaig viure-hi fa temps.

—Ara és un món agrícola. Exporta farratges i cereals gairebé exclusivament. D’alta qualitat, només! Els venen per tota la Galàxia. Hi ha una o dues dotzenes de cooperatives agrícoles al planeta i cadascuna té els seus representants a l’estranger. Són molt espavilats, aquesta gent… Conec precisament aquest que ens interessa. Ja ha estat a Kalgan altres vegades amb la seva dona. Són una gent molt honesta i totalment inofensiva.

—Mm —féu Anthor—. Arcàdia va néixer a Trantor, oi, doctor?

Darell assentí amb el cap.

—Tot lliga, veu? Volia escapar-se, ràpidament i lluny. I llavors li va passar pel cap d’anar a Trantor. No li sembla lògic?

—I per què no tornava? —preguntà Darell.

—Potser la perseguien, i va pensar que era millor canviar de direcció, no?

El doctor Darell ja no tenia forces per continuar preguntant. Arcàdia estava a Trantor, fora de perill, tan fora de perill com es podia estar a qualsevol lloc d’aquella ombrívola i horrible Galàxia; bé, doncs, que hi continués estant. Es va dirigir a la porta tentinejant, i en sentir la mà d’Anthor sobre el braç, es deturà, però no va girar-se.

—Li fa res que vingui a casa seva amb vostè, doctor?

—Com vostè vulgui —fou la resposta automàtica.

Cap al vespre, les capes més superficials de la personalitat del doctor Darell, les que estaven en contacte immediat amb l’altra gent, ja s’havien tornat a endurir. Va negar-se a sopar i en comptes d’això, amb una febrosa insistència, va tornar a submergir-se en l’intricat estudi de les matemàtiques de l’anàlisi encefalogràfica.

No va ser fins gairebé arribada la mitjanit quan va tornar a la sala d’estar.

Pelleas Anthor encara hi era, manipulant els controls de vídeo. En sentir passes, es girà per mirar per damunt de l’espatlla.

—Hola! Que encara no és al llit? M’he passat hores aquí amb el vídeo, intentant veure alguna cosa que no fossin butlletins informatius. Sembla ser que el Hober Mallow porta retard i no han rebut notícies.

—De debò? I què sospiten que ha passat?

—Què creu vostè? Alguna trampa kalganiana. Que potser s’ha informat que hagin aparegut naus kalganianes en el sector general de l’espai des d’on es van rebre les darreres notícies del Hober Mallow?

Darell arronsà les espatlles i Anthor es fregà el front tot dubtós.

—Miri, doctor —digué—, per què no va a Trantor?

—I per què hi haig d’anar?

—Perquè aquí no ens fa cap servei. No és vostè mateix. I ho entenem. I anant a Trantor ens podria ser útil. L’antiga Biblioteca Imperial amb els arxius complets dels treballs de la Comissió Seldon és allà…

—No! Aquesta biblioteca ja ha estat escorcollada i no ha servit per ajudar ningú.

—A Ebling Mis bé li va servir…

—Com ho sap, vostè? Sí, va dir que havia trobat la Segona Fundació, i la meva mare el va matar cinc minuts després per tal que no revelés, sense voler-ho, la seva localització al Mul. Però amb aquest acte va fer impossible saber si Mis coneixia realment aquesta localització. Després de tot, ningú més no ha estat capaç de deduir la veritat a partir d’aquests arxius.

—Ebling Mis, si se’n recorda, treballava sota l’empenta emocional del Mul.

—Ja ho sé això, però la ment de Mis, precisament per aquest fet, es trobava en un estat anormal. Què en sabem, tant vostè com jo, de les propietats d’una ment sota control emocional per part d’una altra ment, de les seves facultats i de les seves mancances? De tota manera, no penso anar a Trantor.

Anthor va arrufar el front.

—No calia tanta vehemència. Simplement he fet un suggeriment…, bé, per l’Espai que no l’entenc. Sembla que tingui deu anys més. Es nota que s’ho està passant molt malament, i aquí no hi fa res de bo. Si jo fos de vostè, aniria a buscar la nena.

—Exactament això és el que voldria fer, jo també. És per això que no ho faré. Escolti, Anthor, i miri de comprendre-ho. Estem jugant, vostè i jo, a aprenents de bruixot enfrontant-nos a quelcom que està molt per damunt de les nostres forces. Si ho examina amb sang freda, si és que en té, se n’adonarà tant com jo, siguin quines siguin les seves idees en moments d’eufòria.

»Fa cinquanta anys que sabem que la Segona Fundació és la veritable hereva i deixeble de les matemàtiques seldonianes. La qual cosa significa, i vostè ho sap molt bé, que no passa res en la Galàxia que estigui fora dels seus càlculs. Per a nosaltres, tota la vida és una sèrie d’accidents que hem d’afrontar mitjançant solucions improvisades. Per a ells, la vida té una finalitat a què s’ha d’arribar per mitjà de càlculs predeterminats.

»Però tenen les seves febleses. Treballen amb l’estadística i tan sols són veritablement previsibles les accions en massa de la humanitat. Ara bé, ignoro el meu paper en tant que individu, en el curs previst de la història. Potser no jugo cap paper determinat, ja que el Pla deixa als individus el seu lliure arbitri i no influeix per res en les seves accions. Però jo sóc important i és possible que ells, ells, m’entén, hagin calculat les meves reaccions probables. De manera que desconfio dels meus impulsos, de les meves reaccions i dels meus desitjós probables.

»M’estimo més oferir-los una reacció improbable. Em quedaré aquí, encara que em mori de ganes d’anar-hi. No! Precisament perquè em moro de ganes d’anar-hi.

El jove somrigué amb amargor.

—És possible que vostè no conegui tan bé la seva ment com ells. Suposi que, coneixent-lo, calculin que el que vostè pensa, simplement el que pensa, és la reacció improbable, tan sols amb el coneixement que tenen d’antuvi, del seu procés de raonament.

—En aquest cas, no hi ha escapatòria. Perquè si segueixo el raonament que vostè acaba de formular i vaig a Trantor, és possible que ells hagin previst igualment aquesta eventualitat. Em trobo en un cercle viciós de dobles intencions. Per molt enllà que vagi en el meu raonament, només tinc dues alternatives: anar-hi o quedar-me. El pla enrevessat de fer recórrer mitja Galàxia a la meva filla no pot pas tenir com a finalitat fer-me quedar on sóc, la qual cosa hauria fet, amb tota certesa, si ells no haguessin actuat. Així, doncs, només pot ser que vulguin que marxi; per tant, em quedaré.

»A més, Anthor, no tot és obra de la Segona Fundació, no tots els esdeveniments són el resultat de les seves maquinacions. Pot ser que no tinguin res a veure amb l’evasió d’Arcàdia, i pot ser que estigui fora de perill a Trantor, mentre aquí ens morim tots.

—No —tallà secament Anthor—. Ara ja desbarra.

—Que té alguna interpretació alternativa?

—Sí, la tinc…, si vol escoltar-me.

—Endavant, doncs, no és pas paciència el que em manca.

—Vejam… Com coneix de bé la seva filla?

—En la mesura que un individu en pot conèixer un altre. És a dir, la conec només superficialment.

—A mi em passa això mateix, potser encara pitjor que a vostè…, però almenys l’he vista amb uns ulls nous. Primer: és una petita romàntica incorregible, la filla única d’un acadèmic que viu en la seva torre d’ivori, que s’ha fet gran en un món irreal de vídeo i llibres-film d’aventures. Viu en una atmosfera fantàstica pròpia d’espionatge i intriga. Segon: manifesta molta intel·ligència en aquest domini, suficient per engalipar-nos, en qualsevol cas. Va planejar amb molta cura anar a Kalgan amb Munn i ho va aconseguir. Tercer: professa una adoració fora mesura per la seva àvia, la mare de vostè, que va vèncer el Mul.

»Em penso que fins aquí no m’he equivocat. Bé, doncs jo, a diferència de vostè, he rebut un informe complet del Tinent Dirige i, a més, les meves fonts d’informació de Kalgan són força completes i totes encaixen. Sabem, per exemple, que a Homir Munn, rebut en audiència pel Senyor de Kalgan, li va ser denegat el permís per entrar al Palau del Mul, i que aquesta negativa fou sobtadament anul·lada després que Arcàdia hagués parlat amb la Senyora Callia, la bona amiga del Primer Ciutadà.

—I com ho sap, tot això? —interrompé Darell.

—Perquè Munn va ser entrevistat per Dirige, com a part de la campanya oficial per localitzar Arcàdia. Naturalment, tenim una transcripció completa de les preguntes i les respostes.

»I ara, considerem la Senyora Callia. Es rumoreja que Stettin ha perdut interès per ella, però el rumor no es veu corroborat pels fets. No solament no ha estat substituïda, no solament pot fer de mitjancera per convèncer-lo que canviï de parer i doni l’autorització a Munn, sinó que a més pot organitzar obertament la fugida d’Arcàdia. La prova és que una dotzena de soldats del palau de Stettin han testificat que les van veure juntes la darrera nit. Tot i així, no ha estat castigada. I això, malgrat el fet que van buscar Arcàdia, aparentment, amb gran diligència.

—I quina és la seva conclusió després d’aquest torrent d’incongruències?

—Que la fugida d’Arcàdia estava preparada.

—Jo ja ho deia.

—Amb aquest afegitó: que Arcàdia devia saber que estava preparada, que Arcàdia, la noieta espavilada que a tot arreu veia complots, va adonar-se d’aquest i va seguir el mateix tipus de raonament que vostè. Ells volien que ella tornés a la Fundació, de manera que se’n va anar a Trantor, en comptes d’això. Però, per què a Trantor?

—Sí, per què?

—Perquè allà va ser on va escapar-se la seva àvia quan fugia. Conscientment o inconscient, Arcàdia la va imitar. Em pregunto, doncs, si Arcàdia no s’escapava del mateix enemic.

—El Mul? —preguntà Darell amb una educada ironia.

—Naturalment que no. Per enemic, vull dir una ment contra la qual no podia lluitar. S’escapava de la Segona Fundació, o de la influència que aquesta pugui tenir a Kalgan.

—De quina influència parla?

—Creu que Kalgan estarà immunitzat contra aquesta amenaça ubiqua? Tots dos hem arribat d’alguna manera a la conclusió que la fugida d’Arcàdia estava preparada. D’acord? La van buscar i la van trobar, però la van deixar escapar deliberadament mitjançant Dirige. Mitjançant Dirige, ho entén? Però, com va anar això? Perquè ell era un home dels nostres. Com ho van saber?

Comptaven que fos un traïdor? Eh, doctor?

—Ara em vol venir a dir que tenen la intenció de tornar-la a capturar. Francament, m’està cansant una mica, Anthor. Acabi de dir el que sigui que me’n vull anar a dormir.

—Acabaré de seguida —Anthor es tragué unes fotos de la butxaca interior. Eren les conegudes corbes de l’encefalograma—. Les ones cerebrals de Dirige —explicà Anthor, com aquell qui res— preses després del seu retorn.

Per a Darell, era ben visible al primer cop d’ull, i el seu rostre s’havia tornat gris quan alçà la mirada.

—Està controlat.

—Exactament. Va deixar que Arcàdia s’escapés, no pas perquè fos un dels nostres sinó perquè era de la Segona Fundació.

—Fins i tot després de saber que ella anava a Trantor, i no a Terminus.

Anthor arronsà les espatlles.

—El van programar perquè la deixés marxar. Ell no podia modificar-ho de cap manera. Ell només era un instrument. La sort ha estat que Arcàdia ha seguit el camí menys probable, i segurament està fora de perill. Si més no, mentre els de la Segona Fundació no modifiquin els plans per fer front al nou estat de coses…

Féu una pausa. El petit senyal lluminós feia pampallugues en el vídeo. En un circuit independent, significava la presència de notícies urgents. Darell se’n va adonar també, i amb un gest mecànic fixat pel costum, engegà el vídeo. Només van poder sentir el final d’una frase, però abans que s’acabés, van saber que el Hober Mallow, o almenys les seves restes, havia estat trobat i que, per primera vegada en gairebé mig segle, la Fundació tornava a estar en guerra.

Anthor premé fortament les mandíbules.

—Molt bé, doctor, ja ho ha sentit. Kalgan ha atacat, i Kalgan està sota el control de la Segona Fundació. Seguirà vostè l’exemple de la seva filla i anirà a Trantor?

—No, correré el risc. Continuaré aquí.

—Doctor Darell, vostè no és tan intel·ligent com la seva filla. Em pregunto fins a quin punt es pot confiar en vostè.

La seva mirada serena es clavà una bona estona en Darell; després, sense dir una paraula, se n’anà.

I Darell es quedà sol, sumit en la incertesa gairebé desesperada.

Sense que ningú se l’escoltés, el vídeo continuava emetent sons i imatges plenes d’excitació, mentre descrivia amb detall nerviós, la primera hora de la guerra entre Kalgan i la Fundació.





17. La guerra


L’alcalde de la Fundació es passà el raspall pels cabells, drets com els rostolls, que li vorejaven el crani.

Els anys que hem perdut! —sospirà—. Les oportunitats que hem deixat passar! No vull fer recriminacions, doctor Darell, però ens mereixem la derrota.

—No veig cap motiu per perdre la confiança en els esdeveniments, senyor.

—Perdre la confiança! Perdre la confiança! Per la Galàxia, doctor Darell, com justificaria vostè una altra actitud? Vingui…

Conduí Darell gairebé per força cap a l’ovoide límpid col·locat graciosament sobre el seu minúscul suport i dotat d’un camp de forces. Al contacte amb la mà de l’alcalde, s’il·luminà per dins. Era un model exacte, tridimensional, de la doble espiral galàctica.

—Marcada en groc —digué l’alcalde, tot excitat—, tenim la regió de l’Espai sota el control de la Fundació, marcada en vermell tenim la zona sota el control de Kalgan.

El que Darell va veure fou una esfera de color carmesí a l’interior d’un puny groc que l’envoltava per tots cantons menys per un en la direcció central de la Galàxia.

—La Galàctografia —digué l’alcalde— és el nostre més gran enemic. Els nostres almiralls no amaguen pas la nostra desastrosa posició estratègica. Observi. L’enemic té línies de comunicació internes. Està concentrat. Ens pot fer troni des de tots els costats amb la mateixa facilitat. Es pot defensar amb un mínim de forces. Nosaltres, en canvi, estem massa dispersos. La distància mitjana entre sistemes habitats és gairebé tres vegades superior dins la Fundació que dins Kalgan. Anar de Santanni a Locris, per exemple, és un viatge de dos mil cinc-cents parsecs per a nosaltres, però només de vuit-cents parsecs per a ells, si ens quedem en els nostres territoris respectius…

—Comprenc tot això, senyor —digué Darell.

—I no entén que això pot significar la derrota.

—En la guerra, hi ha altres coses que compten a part de la distància. No podem perdre. És totalment impossible.

—I per què diu això?

—A causa de la meva interpretació personal del Pla Seldon.

—Oh! —els llavis de l’alcalde van fer una ganyota i, ajuntant les mans darrere l’esquena, afegí—: Aleshores, vostè també confia en l’ajuda mística de la Segona Fundació.

—No. Simplement en l’ajuda de la inevitabilitat, del coratge i de la persistència.

Tanmateix, darrere d’aquesta confiança, dubtava…

I si…

Bé… I si Anthor tingués raó, i Kalgan fos un instrument directe en les mans d’aquells bruixots de l’esperit? I si fos un propòsit derrotar i destruir la Fundació? No! No tenia sentit!

I tot i així…

Va somriure amb amargor. Sempre mirant fixament aquest granit opac que, per a l’enemic, era tan transparent.

Stettin tampoc no oblidava la realitat galactogràfica.

El Senyor de Kalgan es trobava davant una maqueta de la Galàxia exactament igual que la que havien examinat l’alcalde i Darell. Llevat que mentre l’alcalde arrufava el front, Stettin somreia.

L’uniforme d’almirall lluïa encara més sobre la seva corpulent figura. La banda de color carmesí de l’Orde del Mul amb què l’anterior Primer Ciutadà l’havia condecorat, sis mesos abans que el substituís per mètodes lleugerament violents, li creuava en diagonal el pit des de l’espatlla dreta fins a la cintura. L’Estrella de Plata amb Cometes Dobles i Espases resplendia lluminosament damunt l’espatlla esquerra.

Es va dirigir als sis homes del seu Estat Major, els uniformes dels quals eren menys impressionants que el seu, i al Primer Ministre, prim i gris com una teranyina perduda entre tanta brillantor.

—Em penso que les decisions que hem de prendre estan clares —digué Stettin—. Ens podem permetre el luxe d’esperar. Per als nostres enemics, cada dia que passa és un cop a la seva moral. Si intenten defensar totes les parts del seu reialme, s’hauran de dispersar molt i els podrem atacar simultàniament per aquí i per aquí —indicà les direccions damunt el model galàctic on dues fletxes blanques, partint de l’esfera vermella, travessaven la tenalla groga que l’encerclava, aïllant Terminus, d’una part i de l’altra, segons un arc ben tensat—. D’aquesta manera, partim la seva flota en tres trossos que poden ser derrotats per separat. Si es concentren, hauran d’abandonar dos terços dels seus dominis voluntàriament i s’arrisquen probablement a una rebel·lió.

La veu prima del Primer Ministre es deixà sentir a través del silenci que va seguir aquestes paraules.

—En sis mesos —digué— la Fundació serà sis vegades més forta. Els seus recursos són molt grans, com tots sabem, la seva flota ens supera en nombre, els seus recursos humans són virtualment inesgotables. Potser seria preferible realitzar un atac ràpid.

De totes les veus de la sala, la del Primer Ministre era la que tenia menys influència.

El Senyor Stettin somrigué i va fer un gest amb la mà plana.

—Aquests sis mesos, que es poden convertir en un any si és necessari, no ens costaran res. Els homes de la Fundació no es poden preparar, en són ideològicament incapaços. Forma part de la seva pròpia filosofia creure que la Segona Fundació els salvarà. Però no pas aquesta vegada, eh?

Els homes que hi havia a la sala es van remenar amb un cert malestar.

—Em penso que els falta confiança —digué Stettin amb un to glacial—. És necessari que els repeteixi una vegada més els informes dels nostres agents en els territoris de la Fundació? O els descobriments d’Homir Munn, l’agent de la Fundació que ara és…, al nostre servei? Senyors, proposo que aixequem la sessió.

Stettin va tornar a les seves habitacions privades amb un somriure fixat als llavis. De vegades, es preguntava coses sobre aquest Homir Munn. Un individu estrany que no resultava tan útil com havia semblat al principi. I no obstant això, de tant en tant, facilitava informació interessant, especialment quan Callia era present.

El seu somriure es va eixamplar. Aquella estúpida grassa tenia la seva utilitat, després de tot. Almenys, treia més coses a Munn amb els seus afalacs que no pas ell, i amb menys esforç. Per què no oferir-la a Munn? Va arrufar el front. Callia. Ella i la seva estúpida gelosia. Per l’Espai! Si encara tingués la petita Darell… Per què no li havia aixafat el crani després d’allò?

Se li feia impossible de comprendre el perquè.

Potser perquè s’avenia amb Munn. I ell necessitava Munn. Era Munn, per exemple, qui havia demostrat que, si més no en l’esperit del Mul, no existia cap Segona Fundació. Els seus almiralls necessitaven aquella seguretat.

Li hauria agradat fer públiques aquelles proves, però era millor que la Fundació continués creient en aquella ajuda inexistent. No havia estat Callia qui li havia suggerit aquella tàctica? Exactament. Havia estat ella qui ho havia dit.

Quina bestiesa! Ella n’era totalment incapaç.

I tot i així…

Sacsejà el cap per treure’s aquella idea i pensar en una altra cosa.





18. Un món fantasma


Trantor era un món devastat que renaixia de les seves cendres. Incrustat com un joiell deslluït al bell mig de l’aclaparador eixam de sols al centre de la Galàxia…, entre ramells d’estrelles apilonades amb una prodigalitat sense objectiu que somiava alternativament el passat i el futur.

Hi hagué un temps que els llaços immaterials del seu control partien de la seva escorça metàl·lica i s’estenien fins als punts més allunyats. Trantor havia estat una ciutat colossal on habitaven quatre-cents mil milions d’administradors: la capital més poderosa que mai no ha existit.

Des que el declivi de l’Imperi arribà fins a ella, i durant el Gran Saqueig del segle anterior, el seu poder no havia deixat de minvar, de plegar-se fins a trencar-se per sempre més. Sota les runes enderrocades de la mort, la closca metàl·lica que envoltava el planeta s’havia esquerdat i arrugat, convertint-se en una llastimosa caricatura de la seva grandesa anterior.

Els supervivents van tallar la capa de metall per vendre-la a d’altres planetes en canvi de llavors i bestiar. El sòl va tornar a estar al descobert i el planeta va retornar als seus orígens. En anar-se estenent les àrees dedicades a l’agricultura primitiva, van anar oblidant el seu passat complex i colossal.

O ho haurien fet, si no hagués estat per les temibles restes que alçaven les seves impressionants ruïnes vers el cel, en un silenci digne i amarg.

Arcàdia contemplava la vora metàl·lica de l’horitzó amb el cor encongit. El poble en què els Palver vivien no era per a ella sinó un grupet de cases petit i primitiu. Els camps que l’envoltaven eren d’un groc daurat de blat madur.

Però allà, en la llunyania, hi havia el record del passat, brillant encara amb una esplendor inalterada, resplendent quan el sol de Trantor l’encenia amb els seus raigs. Ja hi havia estat un cop durant els mesos que havien passat des de la seva arribada a Trantor. Havia pujat fins les calçades llises i sense juntures, aventurant-se per dins les estructures silents i cobertes de pols, on la llum penetrava per les escletxes de les parets.

Feia mal al cor. Era una blasfèmia.

Se n’havia anat sentint l’eco dels seus passos, i no va deixar de córrer fins que els seus peus no van tornar a trepitjar la terra altre cop.

I després, només va poder mirar enrere amb enyor. I ja no va gosar pertorbar més aquella imponent meditació.

Ella havia nascut en alguna part d’aquell món, prop de l’antiga Biblioteca Imperial, que era el més trantorià de tot Trantor. Era el lloc sagrat per excel·lència, jsant entre els sants! De tot el món, era l’únic indret que havia sobreviscut al Gran Saqueig, i durant segles havia romàs sencer i intacte, desafiant l’univers.

Allà, Hari Seldon i el seu grup havien teixit la seva inimaginable teranyina. Allà, Ebling Mis havia penetrat el secret i emmudit davant la gran sorpresa, fins que va ser mort per evitar que el secret es divulgués.

Allà, a la Biblioteca Imperial, els seus avis van viure deu anys fins que, a la mort del Mul, van poder tornar a la renaixent Fundació.

Allà, a la Biblioteca Imperial, el seu propi pare tornà amb la seva esposa per retrobar un altre cop la Segona Fundació, però fracassà. Allà havia nascut ella i havia mort la seva mare.

Li hauria agradat visitar la Biblioteca, però Preem Palver va bellugar el cap.

—És a milers de quilòmetres, Arcàdia, i hi ha tantes coses a fer aquí. A més, no està bé d’anar-hi a fer voltes. Ja saps, és un santuari…

Però Arcàdia sabia que de fet ell no tenia ganes d’anar a visitar la Biblioteca, perquè havia succeït el mateix que amb el Palau del Mul. Era aquella por supersticiosa per part dels pigmeus del present envers les relíquies dels gegants del passat.

Tanmateix, hauria estat injust sentir rancor envers aquell homenet amable per allò. Feia gairebé tres mesos que era a Trantor, i en tot aquest temps tant ell com ella —el Papa i la Mama— s’havien portat meravellosament bé amb ella…

I què els donava ella en canvi? Involucrar-los en la seva ruïna comuna.

Que potser els havia avisat que ella estava condemnada? Ca! Ella els deixava assumir el mortal paper de protectors.

Li remordia la consciència de forma intolerable…, tanmateix, hi havia alguna altra alternativa? Va baixar les escales per anar a esmorzar de mala gana. El soroll d’unes veus li va arribar a les orelles.

Preem Palver s’havia ficat el tovalló per dintre del coll de la camisa i es preparava per assaborir, amb evident satisfacció, uns ous passats per aigua.

—Ahir vaig anar a la ciutat —digué gesticulant amb la forquilla i parlant amb la boca ben plena.

—I què passa a la ciutat, Papa? —preguntà la Mama, indiferent, asseguda a taula i aixecant-se de nou després d’haver buscat per tota la taula i haver-se adonat que hi faltava el saler.

—Res de bo. Ha arribat una nau de Kalgan amb diaris. Estan en guerra, allà.

—En guerra! Òndia! Doncs que es trenquin el cap si no hi tenen res a dins. Ha arribat ja el xec amb la teva paga? Papa, t’ho torno a repetir, li has de dir al vell Cosker que la seva no és l’única cooperativa del món. Que et paguin una misèria que em fa fins i tot vergonya dir-ho a les meves amigues, mira, però que a sobre no et paguin puntuals!

—Va, dona… —digué el Papa tot irritat—. Mira, no vull sentir rucades a l’hora d’esmorzar, que em queda el menjar encallat a la gola. —I va començar a fer destrosses en la pila de torrades untades amb mantega. Després afegí, una mica més tranquil—: La lluita és entre Kalgan i la Fundació, i ja fa dos mesos que dura.

Amb les dues mans va fer gestos representant una guerra a l’espai.

—Mm. I com va?

—Malament per a la Fundació. Bé, ja vas veure Kalgan. Tot eren soldats. Estaven tots preparats. La Fundació no ho estava i…, puf!

De sobte, la Mama deixà la forquilla damunt la taula i digué en veu baixa.

—Ximple!

—Com dius?

—Cap de trons! La teva bocassa no para, eh?

Va fer un senyal ràpid i quan el Papa va mirar per damunt la seva espatlla, va veure Arcàdia, immòbil al llindar de la porta.

—La Fundació està en guerra? —preguntà.

El Papa mirà consternat la Mama i assentí amb el cap.

—I està perdent?

Altre cop el senyal afirmatiu.

Arcàdia es va notar un nus al coll, i s’acostà a la taula a poc a poc.

—Ha acabat la guerra? —preguntà en veu baixa.

—Que si ha acabat? —preguntà el Papa amb fingida animació—. Qui ha dit que hagués acabat? En la guerra poden passar moltes coses. I…, i…

—Seu, maca —digué la Mama amb veu reconfortant—. No s’hauria de parlar mai abans d’haver esmorzat. No s’està en bones condicions sense res a l’estómac.

Però Arcàdia no va fer cap cas del seu consell.

—Els kalganians han arribat a Terminus?

—No —respongué el Papa tot seriós—. Les notícies són de la setmana passada i Terminus continua lluitant. Et dic la veritat. I la Fundació encara és poderosa. Vols que et deixi veure els diaris?

—Sí!

Els va anar llegint, amb els ulls negats de llàgrimes, mentre intentava menjar una mica. Santanni i Korell havien estat perduts…, sense lluites. Una esquadra de la flota de la Fundació havia estat atrapada en el sector poc poblat d’Ifni i gairebé totes les naus havien estat anihilades.

I ara la Fundació havia retrocedit fins al nucli dels Quatre Regnes, el reialme originari que s’havia constituït en temps de Salvor Hardin, el primer alcalde. Però encara combatia…, i encara hi podia haver una possibilitat. Passés el que passés, ella havia d’informar el seu pare. D’alguna manera havia de comunicar-se amb ell. Ho havia de fer!

Però, Com? Amb una guerra en curs?

Després d’esmorzar, preguntà al Papa:

—Que sortirà aviat per a una nova missió, senyor Palver?

El Papa estava assegut sobre una gandula prenent el sol damunt la gespa. Tenia un cigar entre els dits rodanxons i semblava un bulldog petit.

—Una missió? —repetí mandrosament—. Qui sap. Són unes vacances molt agradables i encara no s’han acabat. Per què em parles de noves missions? Que estàs preocupada, Arcàdia?

—Jo? No, em trobo molt bé aquí. Són molt amables amb mi, vostè i la senyora Palver.

Ell féu un gest cap a ella, com per descartar els elogis.

—Estava pensant en la guerra —digué Arcàdia.

—Però no hi pensis més. Què hi pots fer, tu? És una cosa que no pots evitar, per què turmentar-te d’aquesta manera?

—Estava pensant que la Fundació ha perdut la major part dels seus mons agrícoles. Probablement han racionat els aliments.

—No et preocupis que tot anirà bé —li digué el Papa, tot neguitós.

Ella a penes si ho va sentir.

—M’agradaria poder-los portar menjar, això és el que em passa. Sap?, després de la mort del Mul, la Fundació es va rebel·lar i Terminus va quedar aïllada per un temps, llavors el general Han Pritcher, que va succeir el Mul durant un temps, li va posar setge. Els aliments van començar a fer-se molt escassos i el meu pare diu que el seu pare li va dir que només tenien aminoàcids deshidratats concentrats que tenien un gust horrible. Un ou costava dos-cents crèdits. I, aleshores, es va trencar el setge, just a temps, i van començar a arribar aliments a través de Santanni. Devia ser un temps horrible. Potser passa el mateix, ara.

Es féu una pausa i seguidament Arcàdia digué:

—Sap?, no sé què m’hi jugaria que la Fundació pagaria preus de contraband per aconseguir menjar. El doble i el triple i fins i tot més. Si, per exemple, alguna cooperativa de Trantor s’encarregués de la feina, potser perdrien algunes naus, però es farien milionaris abans que acabés la guerra. Els Comerciants de la Fundació en el passat acostumaven a fer aquesta feina. Quan hi havia una guerra, ells hi anaven i venien el que més es necessitava sense dubtar a córrer riscos. Acostumaven a guanyar dos milions de crèdits de beneficis en un sol viatge! I només amb el que podien transportar en una nau.

El Papa es remenà. Se li havia apagat el cigar sense que se n’adonés.

—Un negoci amb els aliments, eh? Mm. Però la Fundació és tan lluny…

—Oh, ja ho sé. Suposo que no es podria pas fer des d’aquí. Amb una nau de línia regular no aconseguiria anar més enllà de Massena o Smushyk, i després s’hauria de llogar una petita nau de reconeixement per filtrar-se per entre les línies.

El Papa es passà la mà pel cap, mentre calculava.

Dues setmanes més tard, ja s’havien acabat els preparatius per a la missió. La Mama s’havia passat els dies dient-ne fàstics… Primer, per la incurable obstinació amb què s’abocava al suïcidi. Després, per la increïble obstinació amb què va refusar que ella l’acompanyés.

—Mama, per què et comportes com una vella xaruga? No puc emportar-te amb mi. És un treball d’homes. Què et creus que és una guerra? Una cosa divertida? Un joc de nens?

—Aleshores, per què hi vas tu? Que potser ets un home, tu, vell ximplet amb un peu i mig braç a la tomba? Deixa-ho per als joves…, no per als vells cap-pelats com tu.

—Jo no sóc un vell cap-pelat —replicà el Papa, tot indignat—. Tinc molt de cabell, encara. I, per què no puc ser jo qui vagi en aquesta missió? Per què ha de ser un jove? Que no te n’adones que pot representar milions?

Ella ho sabia i es va calmar.

Arcàdia el va veure una vegada abans que marxés.

—Que va a Terminus? —preguntà.

—I per què no? Tu mateixa has dit que necessitaven pa, arròs i patates. Bé, faré un tracte amb ells i rebran les mercaderies.

—Només una cosa. Si va a Terminus, podria anar…, a veure el meu pare?

El rostre del Papa s’arrufà, tot comprensiu.

—Oh, i he hagut d’esperar que tu m’ho diguessis. I tant que l’aniré a veure. Li diré que estàs sana i estàlvia i que tot va bé, i quan hagi acabat la guerra, et portaré amb ell.

—Gràcies. Ja li diré com trobar-lo. Es diu Doctor Toran Darell i viu a Stanmark. És just als afores de la ciutat de Terminus i s’hi pot anar amb avió de línia. Vivim al número 55 de l’avinguda del Canal.

—Espera que m’ho apunto.

—No, no —Arcàdia l’agafà pel braç—. No ha d’apuntar-se res. Ho haurà de recordar…, i trobar-lo sense demanar ajuda a ningú.

El Papa va semblar perplex. Després va arronsar les espatlles.

—D’acord. És al número 55 de l’avinguda del Canal a Stanmark, als afores de la ciutat de Terminus, un cop allà agafo l’avió de línia, oi?

—Una altra cosa.

—Sí?

—Li voldria dir alguna cosa de part meva?

—Naturalment.

—Li voldria dir a l’orella.

L’home acostà la seva galta molsuda cap a ella, i ella li murmurà algunes paraules.

Els ulls del Papa eren rodons com dues taronges.

—Això és el que vols que li digui? Però si no té cap sentit.

Ell ja sabrà el que vol dir. Digui-li només que jo li he donat aquest missatge i que li he dit que ell ja ho entendria. I digui-li exactament de la mateixa manera que li he dit jo. No canviï res. No se n’oblidarà, oi?

—Com podria oblidar-me’n? Són només cinc paraules de res. Mira…

—No, no —exclamava saltironant amb la mateixa intensitat que els seus sentiments—. No ho repeteixi. No ho repeteixi a ningú per res del món. Oblidi-se’n, llevat de quan estigui davant del meu pare. Prometi-m’ho.

El Papa va tornar a arronsar les espatlles.

—Està bé, t’ho prometo!

—D’acord —digué ella amb expressió trista, i mentre el veia baixar per l’avinguda on el taxi aeri l’esperava per portar-lo al port espacial, es preguntava si no acabava de signar la seva mort. Es preguntava si mai el tornaria a veure.

A penes si gosava caminar fins a la casa i trobar-se cara a cara amb la bona i afectuosa Mama. Potser quan tot hagués acabat, el millor que podria fer seria suïcidar-se per tot el mal que els hauria causat.





19. El final de la guerra


QUORISTON, Batalla de. Lliurada el 9 del 17 del 377 E.F. entre les forces de la Fundació i les del Senyor Stettin de Kalgan, fou la darrera batalla important durant l’Interregne…

ENCICLOPÈDICA GALÀCTICA

Jole Turbor, en el seu nou paper de corresponsal de guerra, portava el seu cos massís dins un uniforme de militar, i sentia una certa satisfacció. Li agradava tornar a ser en l’aire i deixar la sensació de ferotge impotència que representava la lluita vana en contra de la Segona Fundació, en benefici d’una altra mena de lluita amb naus de veritat i homes de carn i os.

Per ser sincers, la lluita de la Fundació no havia pas destacat per les seves victòries, però encara es podia enfocar la qüestió amb filosofia. Després de sis mesos, el nucli dur de la Fundació continuava intacte i el gruix de la flota íntegre. Amb les noves unitats posades en servei des del començament de la guerra, era gairebé tan forta des del punt de vista numèric i tècnicament més potent que abans de la desfeta d’Ifni.

I, mentrestant, les defenses planetàries s’havien reforçat, les forces armades estaven més ben entrenades, l’eficiència administrativa havia augmentat després d’esporgar-ne els elements inútils i una gran part de la flota kalganiana es dispersava en la necessitat d’ocupar els territoris «conquerits».

En aquell moment, Turbor es trobava amb la Tercera Flota en els límits exteriors del sector anacreonià. D’acord amb la seva política de fer-ne una guerra «entenedora per a l’home del carrer», estava entrevistant Fennel Leemor, enginyer de tercera classe, voluntari.

—Parli’ns una mica de vostè, mariner —digué Turbor.

—No hi ha gaire per explicar —Leemor bellugava els peus i va fer un somriure tímid com si notés la mirada dels milions de persones que el devien estar veient en aquell moment—. Sóc de Locris. Treballo en una fàbrica de cotxes aeris, sóc cap de secció i tinc un bon sou. Estic casat i tinc dues filles. Que els puc saludar, per si m’estan escoltant?

—Endavant, mariner. El vídeo és tot seu.

—Oh, gràcies —murmurà—. Hola, Milla, per si m’estàs escoltant, estic bé. Com es troba la Sunni? I la Tomma? No deixo de pensar en vosaltres i potser tornaré amb permís quan arribem al port. He rebut el paquet amb menjar que em vas enviar, però te’l torno, perquè aquí tenim la nostra ració diària i diuen que la població civil les passa una mica magres. Em penso que això és tot.

—La visitaré la pròxima vegada que vagi a Locris, mariner, i procuraré que no li falti de menjar. D’acord?

El jove somrigué àmpliament i amb agraïment.

—Gràcies, senyor Turbor. No sap com li ho agraeixo.

—No hi ha de què. I si ens parlés una mica de…, vostè es voluntari, oi?

—És clar. Si em vénen a buscar, no espero pas que ningú em tregui les castanyes del foc. Vaig allistar-me el dia que vaig sentir el que va passar amb el Hober Mallow.

—Així es parla. Hi ha hagut molta acció? M’adono que vostè porta dues estrelles de guerra.

—Baf! —el mariner va escopir—. Allò no eren batalles, eren simplement caceres. Els kalganians no lluiten, si no són cinc contra dos com a mínim. I fins i tot així, miren d’escapolir-se i atacar les naus una per una. Un cosí meu, que és a Ifni, en el vell Ebling Mis, en una de les naus que es van poder escapar, diu que allà va passar el mateix. Ells van atacar amb tota la flota una divisió de les nostres, i quan encara ens quedaven cinc naus van preferir escapolir-se en comptes de lluitar frec a frec. En aquella batalla els vam enfonsar el doble de naus que ells a nosaltres.

—Aleshores, creu que guanyarem la guerra?

—Sens dubte, ara que ja no ens estem retirant. Encara que les coses vagin malament, estic convençut que aleshores actuarà la Segona Fundació. Encara comptem amb el Pla Seldon…, i ells també ho saben, això.

Turbor va fer una ganyota amb els llavis.

—Aleshores, compten amb la Segona Fundació?

El mariner manifestà una sincera sorpresa.

—Bé, que no hi compta tothom?

El jove oficial Tippellum entrà a l’habitació de Turbor després de l’emissió de vídeo. Atansà una cigarreta al corresponsal i es tirà la gorra sobre el clatell, com si estigués a punt de caure.

—Hem fet un presoner —digué.

—Ah, sí?

—Un individu una mica ximplet. Pretén que és neutral, que té immunitat diplomàtica, ara compti! Em penso que no saben què n’han de fer. Es diu Palvro, Palver, o alguna cosa així, i diu que ve de Trantor. Ara digui’m que dimonis hi fa en una zona de guerra.

Però Turbor es va asseure de cop a la llitera, oblidant-se completament de la migdiada que anava a fer. Recordava perfectament la conversa que va tenir amb Darell, l’endemà de la declaració de guerra quan ell es preparava per sortir.

—Preem Palver —digué. Era una afirmació.

Tippellum féu una pausa i deixà que el fum de la cigarreta s’escapés per les comissures de la boca.

—Sí —murmurà—. I vostè com ho sap?

—Tant és. Que el puc veure?

—Per l’Espai. No ho sé pas. El vell el té al seu despatx per interrogar-lo. Tothom creu que és un espia.

—Doncs digui al vell que jo el conec, si és qui diu que és. En prenc la responsabilitat.

El capità Dixyl del vaixell almirall de la Tercera Flota observava fixament el gran detector. Cap nau no podia evitar ser una font de radiació atòmica —encara que surés com una massa inerta— i cada punt focal d’una tal radiació apareixia com una petita guspira en el camp tridimensional.

Totes les naus de la Fundació havien estat registrades sense ometre’n cap guspira, ara que el petit espia que pretenia ser neutral havia estat capturat. Per uns instants, la nau forastera va provocar un cert enrenou en la cabina del capità. Potser calia fer un petit canvi de tàctica, segons semblava…

—Està segur de les seves coordenades? —preguntà.

El comandant Cenn assentí amb el cap.

—Conduiré el meu esquadró per l’hiperespai: radi 10,00 parsecs, Theta 268,52 graus, Phi 84,15 graus. Retorn al punt d’origen 1.330. Total absència 11,83 hores.

—Bé. Ara anem a comptar el retorn tant pel que fa a l’espai com al temps. Entesos?

—Sí, capità —es mirà el rellotge de polsera—. Les meves naus estaran a punt cap a les 01.40.

—Perfecte —digué el capità Dixyl.

L’esquadró kalganià no estava encara dins l’abast del detector, però aviat hi estaria. Tenien informació independent respecte a això. Sense l’esquadró de Cenn, les forces de la Fundació es trobarien en una greu inferioritat numèrica, però el capità anava molt refiat. Massa refiat.

Preem Palver mirava al seu voltant amb tristesa. Primer l’almirall alt i ossat, després els altres, tots uniformats, i ara aquest últim, gros i cepat, amb el coll de la camisa obert i sense corbata —a diferència dels altres—, que deia que volia parlar amb ell.

—Sóc perfectament conscient, almirall, de les greus circumstàncies —digué Jole Turbor—, però li asseguro que si m’hi deixa parlar uns minuts, jo mateix en trauré l’entrellat.

—Hi ha algun motiu pel qual no el pugui interrogar al meu davant?

Turbor va fer la seva ganyota amb els llavis i un posat d’obstinació.

—Almirall —digué—, mentre jo he estat a les seves mans, la Tercera Flota ha tingut molt bona premsa. Posi sentinelles a la porta, si vol, i torni d’aquí a cinc minuts. Però, mentrestant, deixi-m’ho a mi, i les seves relacions públiques continuaran sent perfectes. Entesos? —I així ho va fer.

Aleshores, Turbor, un cop sol amb Palver, es dirigí a ell:

—De pressa…, com es diu la nena que es va emportar?

I Palver només es va quedar amb els ulls rodons com dues taronges i bellugant el cap.

—Res de ximpleries —digué Turbor—. Si no respon, serà un espia i als espies se’ls executa sense judici previ, en temps de guerra.

—Arcàdia Darell! —sospirà Palver.

—Bé! Està sana i estàlvia?

Palver assentí amb el cap.

—Més val que s’asseguri del que diu o aniran maldades.

—Està en perfecta salut, totalment fora de perill —digué Palver, blanc com la cera.

L’almirall tornà en aquell moment.

—I doncs?

—L’home, senyor, no és un espia. Pot creure el que li digui. Jo responc per ell.

—Ah, sí? —l’almirall arrufà el front—. Aleshores, és veritat que és representant d’una cooperativa agrícola de Trantor que pretén fer un tracte comercial amb Terminus per a la venda de gra i patates? D’acord, però no se’n podrà pas anar de seguida.

—I per què no? —preguntà immediatament Palver.

—Perquè estem al mig d’una batalla. Quan s’hagi acabat, si és que encara estem vius, el durem a Terminus.

La flota de Kalgan, disseminada per l’espai, va detectar naus de la Fundació, des d’una increïble distància, i fou localitzada al seu torn. Com cuques de llum, que s’anaven acostant en el buit, van aparèixer als detectors respectius.

L’almirall de la Fundació arrufà el front i digué:

—Aquesta deu ser la seva ofensiva principal. Miri quantes n’hi ha —i seguidament—: però no podran amb nosaltres, no si comptem amb el destacament de Cenn.

El comandant Cenn s’havia allunyat unes quantes hores abans, tant bon punt es va detectar l’enemic. Ara, no hi havia manera de canviar el pla. Podia funcionar o no, però l’almirall estava molt refiat. Igual que els seus oficials. Igual que els seus homes. De nou les cuques de llum.

Com en un ballet de mort, en formacions impecables, resplendents.

La flota de la Fundació es retirà lentament. A mesura que passaven les hores, girava amb molta lentitud, obligant l’enemic a canviar el seu rumb cada vegada més.

En les ments dels estrategues del pla de la batalla, hi havia un cert volum de l’espai que havia de ser ocupat per les naus kalganianes. Les naus de la Fundació s’anaven escapolint d’aquest volum, atraient les kalganianes que prenien el seu lloc. Les que tornaven a sortir eren atacades implacablement i amb tota ferocitat. Les que es quedaven dins no sofrien cap atac.

Tot depenia de la poca disposició, per part de les naus del Senyor Stettin, a prendre ells mateixos la iniciativa, o de la seva voluntat de quedar-se allà on no serien atacades.

El capità Dixyl tenia la seva mirada glacial fixa en el rellotge polsera. Eren les 13.10.

—Tenim vint minuts —digué.

El tinent que hi havia al seu costat assentí amb el cap, tot tens.

—Fins ara, tot sembla que va bé. Tenim atrapades més del noranta per cent de les seves naus —constatà—. Si ens podem mantenir així…

—Sí. Si…

Les naus de la Fundació tornaven a avançar…, molt a poc a poc. No suficientment de pressa per provocar una retirada per part dels kalganians, però prou per fer-los desistir de llançar una ofensiva. Ells preferien esperar.

I els minuts passaven.

A les 13.15, la sirena de l’almirall sonà en les setanta-cinc naus de la Fundació, les quals es van anar acostant amb una acceleració màxima cap al front d’atac de la flota kalganiana, que comprenia tres-centes naus. Els escuts kalganians van entrar en acció, i es dispararen els immensos raigs d’energia. Cadascuna de les tres-centes naus es va concentrar en la mateixa direcció, la dels seus forassenyats atacants que avançaven sense aturador i…

A les 13.30, cinquanta naus, sota el comandant Cenn, sorgiren del no-res, en un únic salt a través de l’hiperespai, per aparèixer en un punt calculat i en un determinat moment…, i atacaren per sorpresa, amb una fúria devastadora, la rereguarda kalganiana.

La trampa va funcionar perfectament.

Els kalganians eren encara superiors numèricament, però no estaven pas en situació de treure’n profit. Només pensaven a escapar; i la formació, un cop trencada, encara era més vulnerable enfront les naus enemigues, que els barraven el pas.

Al cap d’una estona, la batalla va agafar les proporcions d’una cacera de rates.

De les tres-centes naus kalganianes, el gruix i l’orgull de la seva flota, només unes seixanta a tot estirar, la majoria en estat de desferra irrecuperable, van tornar un altre cop a Kalgan. Les pèrdues de la Fundació foren de vuit naus d’un total de cent vint-i-cinc.

Preem Palver aterrà a Terminus en l’apogeu de les celebracions. El furor popular l’atabalava, però abans de deixar el planeta va fer dues coses, i rebé un encàrrec.

Les dues coses que va fer van ser: 1) cloure un acord comercial pel qual la cooperativa de Palver havia de lliurar vint carregaments de diversos articles alimentaris per mes durant un any a preu de guerra, sense córrer-ne el risc, gràcies a la recent batalla; i 2) transmetre al doctor Darell el missatge de cinc paraules que li havia dit Arcàdia.

Durant un moment de sorpresa, Darell se’l quedà mirant amb uns ulls com dues taronges, i després li va donar un encàrrec. Havia de transmetre la resposta a Arcàdia. A Palver li va agradar la resposta perquè era senzilla i entenedora. Feia així: «Torna a casa. Ja no hi ha cap perill».

El Senyor Stettin estava enfurismat a causa de la frustració. Veure com totes les seves armes se li trencaven a les mans, sentir com l’entramat resistent del seu poder militar se li desfeia entre els dits com si s’hagués cremat sobtadament…, n’hi havia per convertir tota la seva flegma en lava incandescent. I, tanmateix, no hi podia fer res i ho sabia.

De fet, ja feia dies que no dormia bé. Feia tres dies que no s’afaitava. Havia cancel·lat totes les audiències. Havia abandonat els seus almiralls a la seva pròpia sort, i ningú no sabia millor que el Senyor de Kalgan que si passava gaire temps i hi havia noves desfetes militars, no trigaria gaire a produir-se una revolta interna.

Lev Meirus, el Primer Ministre, no li servia de gaire ajuda. Estava allà, tranquil, indecentment vell, acariciant-se amb un dit nerviós l’arruga que li anava des del nas fins a la barbeta.

—Bé —li cridà Stettin—, contribueixi fent alguna cosa. Estem vençuts, que ho entén? Vençuts? I per què? Jo no sé per què. Ja ho veu. No ho sé pas. Que ho sap, vostè?

—Em penso que sí —digué Meirus, tranquil·lament.

—Traïció! —la paraula sonà suaument i les següents també—. Vostè sabia que hi havia una traïció, i no hi va fer res. Vostè va servir el ximple a qui vaig arrabassar la Primera Ciutadania i creu que pot servir qualsevol rata immunda que em substitueixi. Si ha estat així, li trauré les entranyes i les cremaré davant els seus propis ulls.

Meirus es quedà impassible.

—He procurat fer-li arribar els meus propis dubtes, no una sinó diverses vegades. L’he eixordat repetint-los-hi mil cops i vostè ha preferit fer cas del consell que li donaven els altres, perquè li afalagaven més el seu ego. Les coses no han anat tan malament com jo pensava sinó pitjor. I si ara tampoc no vol escoltar-me, digui-m’ho, senyor, i me n’aniré. Quan arribarà el moment, tractaré amb el seu successor el qual, sens dubte, la primera cosa que farà serà signar un tractat de pau. Stettin se’l mirà fixament amb els ulls encesos i els punys tancats s’obrien i es tornaven a tancar.

—Parli, llimac gris i fastigós, parli!

—Ja li he dit moltes vegades, senyor, que vostè no era el Mul. Vostè pot controlar naus i armes, però no pot controlar les ments dels seus súbdits. Ja se n’adona, senyor, amb qui està lluitant? Vostè lluita contra la Fundació que mai no ha estat vençuda, la Fundació, que està protegida pel Pla Seldon, la Fundació que està destinada a formar un nou Imperi.

—Ja no hi ha cap pla. Munn ho ha dit.

—Doncs Munn s’equivoca. I què si tingués raó, eh? Vostè i jo, senyor, no som pas el poble. Els homes i les dones de Kalgan i els seus mons satèl·lits creuen profundament en el Pla Seldon, així com tots els habitants d’aquesta regió de la Galàxia. Gairebé quatre-cents anys d’història de la Galàxia demostren el fet que la Fundació no pot ser vençuda. Ni els regnes ni els cabdills militars, ni l’antic Imperi Galàctic van poder amb ells.

—El Mul sí.

—Exactament. Perquè escapava als seus càlculs…, cosa que no és pas el seu cas. I el que és pitjor, la gent ho sap. Per això les seves naus participen a la batalla amb la moral de derrota, d’alguna manera. El teixit insubstancial del Pla plana damunt d’ells i els fa cautelosos, temen l’atac i dubten massa. Mentre que, de l’altre costat, aquest mateix teixit insubstancial omple de confiança els enemics, suprimeix les pors, els manté la moral intacta en el moment de les primeres derrotes. I, per què no? La Fundació sempre ha sofert derrotes inicials, i ha acabat sempre guanyant.

»Això sense parlar de la seva pròpia moral, senyor! Pertot arreu està en territori enemic. Els seus propis dominis no han estat envaïts, ni estan en perill de ser-ho…, i, tot i així, se sent vençut. Ni tan sols creu en la possibilitat de la victòria, perquè sap que no existeix aquesta possibilitat.

»Inclini’s de bon grat, perquè si no s’haurà d’agenollar per la força. Cedeixi i podrà salvar el que queda. Vostè depenia del metall i l’energia, i ells l’han resistit tant com han pogut. Vostè ha deixat de banda la ment i la moral i això és el que li ha fallat. Així doncs, cregui’m, alliberi aquest home de la Fundació, Homir Munn. Torni’l a Terminus amb una proposició de pau.

Stettin va fer carrisquejar les dents darrere els seus llavis pàl·lids. Quina alternativa li quedava?

El primer dia del nou any, Homir Munn abandonà Kalgan altra vegada. Havien passat més de sis mesos des que va arribar de Terminus, i en aquest interval s’havia desfermat i acabat una guerra.

Havia arribat tot sol i se’n tornava escortat. Havia vingut en qualitat de ciutadà simple, i se n’anava en qualitat d’ambaixador, sens dubte oficiós, de la pau.

I el que més havia canviat en ell era la seva antiga preocupació per la Segona Fundació. Li venien ganes de riure només de pensar-hi, i ja s’imaginava, amb tot luxe de detalls, el moment de la seva revelació final al doctor Darell, al jove i competent Anthor, a tots ells…

Ell ho sabia. Ell Homir Munn, finalment, coneixia la veritat.





20. Jo sé…


Els dos darrers mesos de la guerra stettiniana van passar ràpidament per a Homir. En el seu paper de Mitjancer Extraordinari, es va trobar sent el centre dels afers interstel·lars, la qual cosa no podia sinó complaure’l.

No hi hagué cap més batalla important —unes quantes escaramusses accidentals de poca consideració— i la Fundació va haver de fer ben poques concessions a l’hora de firmar el tractat. Stettin va conservar el seu lloc, però ben poca cosa més. La seva flota va ser desmantellada, les seves possessions exteriors van aconseguir l’autonomia, es va organitzar un plebiscit per saber si volien tornar a la situació anterior, tenir total independència o confederar-se amb la Fundació.

La guerra finalitzà oficialment en un asteroide del sistema estel·lar de Terminus, seu de la base naval més antiga de la Fundació. Lev Meirus signà per Kalgan, i Homir actuava com a espectador interessat.

Durant tot aquell període no va veure el doctor Darell ni cap dels altres. Però tant li feia. La seva notícia podia esperar i, com sempre, va somriure en pensar-hi.

El doctor Darell va retornar a Terminus alguns dies després del dia de la Victòria, i aquell mateix vespre, la seva casa va servir de lloc de reunió per als cinc homes que, deu mesos abans, havien bastit els seus primers plans.

La sobretaula es va allargar amb unes copes de vi, com si no gosessin endegar el tema de les seves antigues preocupacions.

Va ser Jole Turbor qui, la mirada fixa en el cul de vi negre del seu got, murmurà, més que no pas digué:

—Bé, Homir, diu que s’ha convertit en un home de negocis, ara, pel que es veu. Ha portat molt bé tot aquest assumpte.

—Jo? —Munn va esclatar a riure sorollosament i amb alegria. Per algun motiu no havia tartamudejat de feia mesos—. Jo no hi tinc res a veure, ha estat Arcàdia. Ara que en parlem, Darell, com està la noieta? He sentit que tornava de Trantor, oi?

—És cert —digué Darell amb un posat tranquil—. La seva nau arribarà d’aquí a una setmana. —Es mirà els altres amb l’esguard velat, però només obtingué exclamacions d’alegria confuses i amorfes. Res més.

—Aleshores, tot ha acabat realment —digué Turbor—. Qui ho hauria pogut preveure fa deu mesos! Munn ha anat a Kalgan i n’ha tornat. Arcàdia ha anat a Kalgan i a Trantor i ja ve de tornada. Hem lliurat una guerra i l’hem guanyada, per l’Espai! Diuen que es poden preveure els grans tombants de la història, però tot el que ha passat darrerament sembla inconcebible, per a aquells que hem viscut la seva increïble confusió, que hagi estat possible preveure tot això.

—Rucades! —digué Anthor amb una veu àcida—. Què el fa sentir tan triomfant, si es pot saber? Parla com si haguéssim realment guanyat una guerra, quan en realitat no hem guanyat una altra cosa que una petita baralla d’estar per casa, que no ha fet res més que distreure les nostres ments de l’enemic real.

Es féu un silenci tibant, en què el somriure d’Homir Munn va ser l’única nota discordant.

Anthor picà, amb tota la seva fúria, un cop de puny sobre el braç de la butaca.

—Sí, parlo de la Segona Fundació. No hi ha cap mena de referència, si no vaig equivocat, sembla que facin esforços per no pensar-hi. És que aquesta atmosfera enganyosa de victòria que regna damunt d’aquest món d’idiotes és tan atraient que se senten obligats a compartir-la? Doncs, apa, no s’estiguin pas de fer salts fins al sostre, i de paret a paret, donin-se copets a l’esquena i comencin a tirar confeti per la finestra. Facin el que els surti de l’ànima, fins que el cor els digui prou, que després ja en parlarem i discutirem el problema que existeix ara en aquest moment, igual que ho vam fer fa deu mesos, quan tots eren asseguts aquí amb l’esguard moix i les espatlles encongides de la por de no sé quin perill. Creuen vostès realment que els mestres de la ment de la Segona Fundació són ara menys de témer només perquè han vençut un ximple que jugava amb les seves naus?

Va fer una pausa amb la cara congestionada i esbufegant.

—Que em voldrà escoltar a mi, ara, Anthor? —digué pausadament Munn—. O potser s’estima més continuar en el seu paper d’irat conspirador?

—Parli vostè, Homir —digué Darell—, però procurem tots evitar d’utilitzar un llenguatge barroc. Fa molt bonic quan ve a tomb, però en aquest moment em posa negre.

Homir Munn es va repenjar al respatller de la seva butaca, i es tornà a omplir el got amb molta cura.

—Vaig ser enviat a Kalgan —explicà— per esbrinar tot el que pogués sobre els arxius del Palau del Mul. Vaig passar-me uns quants mesos en això, i no pretenc pas que em donin cap mèrit per aquesta tasca. Tal com he indicat, va ser l’enginyosa intervenció d’Arcàdia la que em va permetre l’entrada. Tot i així, als coneixements que tenia inicialment sobre la vida del Mul i el seu temps, que no es podia pas dir que fossin escassos, hi he afegit els fruits del meu llarg treball sobre una documentació de primera mà a la qual ningú altre no ha tingut accés.

»Estic, doncs, en una posició única per valorar el perill veritable que constitueix la Segona Fundació, molt més que no pas el nostre amic tan excitable, aquí present.

—I? —replicà Anthor—. Quina és la seva valoració d’aquest perill?

—Bé, doncs, zero.

Es féu una curta pausa, i Elvet Semic preguntà amb un aire de sorpresa incrèdula:

—Vol dir que el perill seria igual a zero?

—Exactament, amics meus, no existeix cap Segona Fundació!

Les parpelles d’Anthor es van cloure lentament i restà allà, assegut, amb la cara pàl·lida i sense expressió.

Munn prosseguí, conscient i feliç de ser el centre d’atenció:

—I el que és més, no ha existit mai.

—En què basa vostè, si es pot saber —preguntà Darell—, aquesta sorprenent conclusió?

—Nego —respongué Munn— que sigui sorprenent. Tots saben la història de la recerca de la Segona Fundació per part del Mul. Però, què en saben de la intensitat d’aquesta recerca, de l’obstinació amb què era duta a terme? Tenia recursos immensos a la seva disposició i no va pas escatimar-los. Només tenia aquesta idea al cap…, i, malgrat tot, va fracassar. No va trobar cap Segona Fundació.

—De fet, era difícil que la trobés —assenyalà Turbor, tot neguitós—. La Segona Fundació tenia els seus propis mitjans per protegir-se de les ments massa curioses.

—Fins i tot quan la ment curiosa és la mentalitat mutant del Mul? No ho crec pas. Però, no esperaran pas que en cinc minuts els doni tota la substància de cinquanta volums d’informes. Tot aquest material, segons els termes del Tractat de pau, serà part, eventualment, del Museu d’Història de Seldon, i tots podran analitzar-lo amb calma com ho he pogut fer jo. I trobaran la seva conclusió clarament explicada tal i com jo l’entenc: No hi ha, ni ha existit mai, cap Segona Fundació.

—Bé, aleshores, què va deturar el Mul? —interposà Semic.

—Per la Gran Galàxia, què suposa vostè que el va deturar? Doncs la mort, com ho farà amb nosaltres. Existeix la gran superstició segons la qual misterioses entitats superiors a ell van deturar la seva carrera de conqueridor d’alguna manera. És el resultat d’enfocar-ho des d’un punt de vista erroni.

»Certament ningú de la Galàxia no podia ignorar que el Mul era un monstre, tant físic com mental. Va morir quan tenia la trentena, perquè el seu cos mal conformat no podia assegurar el funcionament d’una màquina desgastada. Els últims anys de la seva vida va ser un invàlid. En la seva millor condició de salut no arribava a superar la feblesa d’un home corrent. Bé, doncs, va conquerir la Galàxia i, seguint el curs natural, va acabar morint. És sorprenent que arribés a viure tants anys. Amics meus, queda ben clar i en lletra impresa. Només han de tenir paciència i mirar tots els fets amb un nou punt de vista.

—Bé, ho intentarem, Munn —digué Darell, pensatiu—. Serà interessant i, si més no, ens servirà per posar oli a les nostres idees. Però, què em diu d’aquests homes manipulats dels quals Anthor ens va portar els esquemes psíquics fa gairebé un any? Ajudi’ns a considerar-los segons aquest nou enfocament.

—Ben fàcil. Quina antiguitat té la ciència de l’anàlisi encefalogràfica? O, dit d’una altra manera, quin desenvolupament té l’estudi de les vies neuròniques?

—N’estem als inicis en aquest aspecte. Li ho concedeixo —respongué Darell.

—D’acord. Quina certesa puc tenir aleshores pel que fa a la interpretació del que he sentit a parlar a Anthor i a vostè mateix sobre la Planúria de Manipulació? Vostè té les seves teories, però, equina seguretat pot tenir? La seguretat suficient per considerar-ho una base ferma per a l’existència d’una força temible que totes les altres proves desmenteixen? Sempre és més fàcil explicar el que és desconegut postulant l’existència d’una voluntat sobrehumana i arbitrària.

»És un fenomen molt humà. Hi ha hagut casos tot al llarg de la història de la Galàxia on sistemes planetaris aïllats han retornat a la barbàrie, i, què s’ha constatat en aquests casos? En cada cas, aquests salvatges atribueixen les, per a ells, forces incomprensibles de la natura, com les tempestes, les epidèmies de pesta, la sequera, a éssers animats més poderosos que els homes i més arbitraris.

»D’això se’n diu antropomorfisme, em penso, i en aquest aspecte som com salvatges i caiem en el mateix error. Tenint com tenim ben pocs coneixements sobre la ciència mental, atribuïm tot allò que desconeixem a superhomes, els de la Segona Fundació, en aquest cas, basant-nos en el que ens va indicar Seldon.

—Oh —va interrompre Anthor—, aleshores realment es recorda de Seldon. Em creia que se n’havia oblidat. Seldon va dir que hi havia una Segona Fundació. Col·loqui aquesta afirmació en el seu enfocament.

—Aleshores, creu realment que coneix tots els propòsits de Seldon? Coneix quines necessitats estan contingudes en els seus càlculs? La Segona Fundació podia molt ben ser un espantall molt necessari amb un fi molt específic. Com hem vençut Kalgan, per exemple? Què deia en les seves darreres sèries d’articles, Turbor? —Turbor va remenar-se.

—Sí, ja sé on vol arribar. Jo era a Kalgan cap al final, Darell, i era ben evident que la moral al planeta era increïblement dolenta. Vaig fullejar els seus arxius de premsa i, vaja, ja es veien a venir la derrota. De fet, es van sentir completament desarmats, perquè estaven convençuts que la Segona Fundació intervindria, a favor de la Primera, naturalment.

—Exactament —digué Munn—. Vaig ser-hi durant tota la guerra. Vaig dir a Stettin que no hi havia una Segona Fundació i ell em va creure. Ell se sentia segur. Però no hi va haver manera de fer que la gent deixés de creure allò que havien estat creient al llarg de les seves vides, amb la qual cosa el mite va fer el seu servei en el joc d’escacs còsmic de Seldon.

Però Anthor obrí sobtadament els ulls com dues taronges tot de sobte i fixà la seva mirada irònica en Munn.

—Li dic que menteix.

Homir es va posar blanc com la cera.

—No crec pas que hagi d’acceptar, i menys encara respondre, una acusació d’aquest caire.

—Li ho dic sense cap intenció d’ofendre’l. Vostè no pot evitar mentir, ni tan sols s’adona que ho està fent, però tot i així, està mentint.

Semic posà la seva mà envellida sobre el braç del jove.

—No s’embali, jove.

Anthor la hi va treure sense cap mirament i digué:

—M’estan acabant la paciència tots vostès. No he vist aquest home més d’una dotzena de vegades en la meva vida, i tot i amb això trobo que ha canviat increïblement. La resta de vostès el coneixen des de fa anys, i això no obstant, no se n’han adonat. N’hi ha per tornar-se boig. Li diuen Homir Munn, a aquest home que acaben d’es coltar? Doncs no és l’Homir Munn que jo he conegut.

Hi va haver tot un enrenou per damunt del qual la veu de Munn tronà:

—Vol dir amb això que sóc un impostor?

—Potser no en el sentit habitual —exclamà Anthor per fer-se sentir per damunt del xivarri—, però és un impostor, tanmateix. Quiets tots! Demano que se m’escolti.

Arrufà les celles amb un posat ferotge i es va fer obeir.

—No hi ha cap de vostès que recordi Homir Munn com jo el recordo…, el bibliotecari introvertit que mai no parlava d’ell mateix sense una timidesa evident, aquell home amb veu tensa i nerviosa, que tartamudejava per pronunciar les seves frases incertes? És que aquest home se li assembla? Parla amb fluïdesa, amb confiança, està carregat de teories. I, per l’Espai, que no veuen que no tartamudeja? Que potser és la mateixa persona?

Fins i tot Munn semblava confús, i Pelleas prosseguí:

—Bé, el sotmetem a una prova, doncs?

—Com? —preguntà Darell.

—I vostè em pregunta com? És evident quin és el mètode. Vostè té el seu registre encefalogràfic de fa deu mesos, oi? Doncs n’hi fa un altre i els compara.

Assenyalà amb el dit el bibliotecari que arrufava el front i digué amb violència.

—Que gosi negar-se a sotmetre’s a l’anàlisi!

—No tinc cap objecció a fer —respongué Munn, desafiant—. Sóc l’home que sempre he estat.

—Com pot saber-ho? —digué Anthor amb desdeny—. I encara aniré més lluny. No confio en ningú dels presents. Vull que tots se sotmetin a l’anàlisi. Hi ha hagut una guerra. Munn ha estat a Kalgan, Turbor s’ha passejat en vaixell per tota la zona de guerra. Darell i Semic han estat fora també… No tinc la més mínima idea d’on han estat. Només jo m’he quedat aquí reclòs i a recer, i ja no confio en cap de vostès. I, per jugar net, jo també em sotmetré a anàlisi. Hi estan d’acord, doncs? O me’n vaig ara mateix i continuo el meu camí tot sol?

Turbor arronsà les espatlles i digué:

—No tinc cap objecció a fer.

—Jo ja he dit que no en tenia cap —afegí Munn.

Semic va fer un gest afirmatiu amb la mà i Anthor esperà la resposta de Darell. Finalment, Darell assentí amb el cap.

—Comenci amb mi —digué Anthor.

Les agulles traçaren el seu delicat recorregut sobre el paper quadriculat mentre el jove neuròleg seia immòbil damunt la cadira reclinable, bellugant els ulls sota les parpelles closes. Dels seus arxius, Darell en tragué el dossier amb el registre encefalogràfic d’Anthor i li ho allargà.

—Aquest és el seu esquema d’ones, oi?

—Sí, sí. És el meu registre. Compari’ls.

Per la pantalla aparegueren els dos registres: el nou i el vell. Les sis corbes apareixien als dos registres i, en la foscor, la veu de Munn ressonà amb una brutal claredat.

—Doncs, miri aquí. Hi ha un canvi.

—Aquestes són les ones primàries del lòbul frontal. No vol dir res això, Homir. Les alteracions que vostè assenyala són provocades per la ràbia. Són les altres, les que compten.

Tocà el botó de control i els sis parells de corbes coincidiren en una de sola. Tan sols l’amplitud més marcada de les primàries introduí un desdoblament.

—Satisfet? —preguntà Anthor.

Darell assentí amb el cap i s’assegué al seu torn. Semic el va seguir i després Turbor. En silenci es recolliren les corbes i en silenci es van anar comparant.

Munn fou el darrer a prendre el seient reclinable. Durant uns instants dubtà; després, amb un toc de desesperació a la veu, digué:

—Bé, suposo que tindran en compte el meu nerviosisme pel fet de ser el darrer a fer la prova.

—No s’amoïni —li assegurà Darell—. Les emocions conscients només poden afectar les ones primàries i aquestes no són importants.

Passaren hores en un silenci absolut…

I aleshores, en la foscor necessària per realitzar la comparació, Anthor digué amb veu enrogallada:

—És clar, és clar, només és el principi d’un complex. No és això el que ell ens ha dit? Res de manipulació, només és una noció antropomòrfica ben ruca…, però… miri això! Una coincidència, suposo?

—Què passa? —exclamà Munn.

La mà de Darell premé amb fermesa l’espatlla del bibliotecari.

—Tranquil, Munn, l’han manipulat, ha estat condicionat per ells.

Aleshores es van tornar a encendre els llums, i Munn mirà al seu voltant. Estava desfet i feia un horrible intent per somriure.

—No parla pas seriosament. Ho diu expressament, em deu estar provant.

Però Darell només va bellugar el cap.

—No, Homir, no. És veritat.

Els ulls del bibliotecari es van negar de llàgrimes, sobtadament.

—Jo no em sento pas diferent. No m’ho puc creure. —I amb una sobtada convicció afegí—: Estan tots confabulats. És una conspiració.

Darell va intentar fer-li un gest de consolació, però ell li va apartar la mà amb violència.

—Estan planejant matar-me. Per l’Espai, estan planejant matar-me!

Fent un bot, Anthor ja va ser sobre d’ell. Se sentí el cruixit sec de l’os contra l’os i Homir esdevingué tou i flàccid amb aquell esguard de terror en el seu rostre.

Anthor s’alçà tot tremolós i digué:

—Valdria més lligar-lo i emmordassar-lo. Més tard decidirem el que hem de fer —i es pentinà els cabells llargs enrere.

—Com ha endevinat que hi havia alguna cosa estranya en ell? —preguntà Turbor.

Anthor es girà cap a ell amb un somriure sarcàstic.

—No ha estat difícil, sap? Resulta que jo sé on és realment la Segona Fundació.

Els xocs successius produïren un efecte decreixent…

Fou amb una evident suavitat que Semic preguntà:

—N’està segur? Vull dir que ja acabem de tenir la mateixa experiència similar amb Munn…

—No és pas exactament el mateix —replicà Anthor—. Darell, el dia que la guerra començà, vaig parlar amb vostè amb tota serietat. Vaig intentar que vostè se n’anés de Terminus. Li hauria dit llavors el que li diré ara, si m’hagués pogut refiar de vostè.

—Em vol venir a dir que coneix la resposta des de fa mig any? —respongué Darell somrient.

—La conec des del moment que vaig saber que Arcàdia se n’havia anat a Trantor.

I Darell es posà dret de cop, sobtadament consternat.

—Què té a veure Arcàdia amb tot això? Què està insinuant?

—Absolutament res que no sigui plenament evident als ulls dels esdeveniments que tots coneixem tan bé. Arcàdia va a Kalgan i fuig aterrada a refugiar-se al bell mig de la Galàxia, abans que tornar a casa. El tinent Dirige, el nostre millor agent a Kalgan, ha estat manipulat. El Mul va conquerir la Galàxia, però, cosa estranya, va escollir Kalgan per fer-ne el seu quarter general, i jo em pregunto si era un conqueridor o més aviat un instrument. Sempre anem a parar a Kalgan, Kalgan…, res més que Kalgan, el món que va sobreviure intacte a totes les lluites dels cabdills guerrers durant un segle.

—Aleshores, quina és la seva conclusió?

—És evident —la mirada d’Anthor es féu més intensa—. La Segona Fundació és a Kalgan.

Turbor interrompé:

—Jo he estat a Kalgan, Anthor. Vaig ser-hi la setmana passada. Si allà hi ha la més mínima traça de la Segona Fundació, que em tanquin. Personalment, crec que a qui haurien de tancar és a vostè.

El jove es girà cap a ell ple de ràbia.

—Aleshores, vostè és un pobre ximple. Què espera que sigui la Segona Fundació? Com una escola? Es creu potser que els Camps Radiants pregonen que són la Segona Fundació amb raigs verds i violats al llarg de les runes espacials? Escolti’m, Turbor. Siguin on siguin, formen una oligarquia tancada. Han d’estar tan ben amagats en el món en què són, com el món mateix ho ha d’estar en el conjunt de la Galàxia.

—Això sí que em preocupa —fou la sarcàstica resposta—. Doni una ullada al seu voltant, aquí a Terminus. Som el centre, el cor, l’origen de la Primera Fundació, amb tots els seus coneixements de la ciència física. Bé, doncs, quina proporció de la població són físics? Pot fer funcionar una Estació Transmissora d’Energia, vostè? Què sap del funcionament d’un motor hiperatòmic? Eh? El nombre de veritables científics a Terminus, fins i tot a Terminus, és inferior a un u per cent de la població.

»Què deu passar doncs a la Segona Fundació, el secret de la qual ha de ser mantingut de totes totes? El nombre dels científics serà encara menor, i s’amagaran fins i tot del seu propi món.

—Escolti’m —digué Semic—. Acabem d’apallissar Kalgan…

—Sí, sí, és clar —digué Anthor, sarcàstic—. I com hem celebrat aquesta victòria! Les ciutats encara estan il·luminades, els focs artificials encara espeteguen, els aparells de televisió encara en van plens. Però ara, ara que la recerca de la Segona Fundació torna a ser a l’ordre del dia, quin és l’últim lloc on se’ns acudiria buscar? Quin és l’últim lloc on qualsevol l’aniria a buscar? Exactament: Kalgan!

»No els hem fet gaire mal, en realitat. Hem destruït algunes naus, hem matat uns quants milers de persones, hem desmembrat el seu Imperi, els hem pres part del seu poder econòmic i comercial…, però tot això no vol dir res. No sé què m’hi jugaria que ni un sol membre de la veritable classe dirigent de Kalgan no sent la més mínima preocupació. Ben al contrari, estan a recer de la curiositat, però no de la meva curiositat. Què me’n diu, Darell?

Darell arronsà les espatlles.

—És interessant. Estic intentant fer-ho encaixar amb un missatge que vaig rebre d’Arcàdia fa uns mesos.

—Caram, un missatge? —va preguntar Anthor—. I què deia?

—Bé, no n’estic gaire segur. Cinc paraules curtes, però és interessant.

—Miri —intervingué Semic, amb interès i preocupació—, hi ha una cosa que no entenc.

—I què és?

Semic va triar les seves paraules amb molta cura, alçant el seu llavi superior envellit per pronunciar-les separadament i com si li costés.

—Bé, Homir Munn deia fa una estona que Hari Seldon mentia quan deia que havia establert una Segona Fundació. Ara vostè està dient que no és cert, que Seldon no deia cap mentida, oi?

—Exactament, no mentia. Seldon ens va dir que havia establert una Segona Fundació, i ho va fer realment.

—D’acord, aleshores, però, va dir una cosa més també. Va dir que havia establert les dues fundacions als extrems oposats de la Galàxia. Ara, jove, jo li pregunto, això era una mentida? Perquè Kalgan no és a l’extrem oposat de la Galàxia.

Anthor va semblar enutjat.

—Això és un detall sense importància. Podia molt ben ser un estratagema per protegir-los millor. Però, pensi: al capdavall, de què serviria tenir aquests Mestres de la Ment a l’extrem oposat de la Galàxia? Quina és la seva funció? Ajudar a preservar el Pla? Qui són els principals executors del Pla? Nosaltres, la Primera Fundació? Des d’on ens poden observar millor, doncs, i servir els seus propis fins? Situats als extrems oposats de la Galàxia? És ridícul! Són a cinquanta parsecs de distància, la qual cosa és força més lògica.

—M’agrada aquest argument —digué Darell—. Té sentit. Escoltin, Munn fa una estona que ha recuperat el coneixement, i proposo que el deslliguem. No ens pot fer gaire mal, de fet.

Anthor semblava que no hi estava d’acord, però Homir bellugava enèrgicament el cap. Cinc minuts després es fregava els canells amb la mateixa energia.

—Com se sent? —li preguntà Darell.

—Molt malament! —digué Munn, amb aire taciturn—, però tant és. Hi ha una cosa que li vull preguntar a aquest jove saberut d’aquí. He escoltat el que ens havia de dir, i m’agradaria poder-li preguntar què hem de fer ara.

Es féu un silenci estrany i incongruent.

Munn somrigué amargament:

—Bé, suposo que Kalgan és realment la Segona Fundació. Qui són d’entre els kalganians? Com els podran trobar? De quina manera els faran front si és que aconsegueixen trobar-los, eh?

—Ah! —exclamà Darell—. Això els ho puc respondre, per estrany que sembli. Vol saber el que Semic i jo hem estat fent aquests darrers sis mesos? Li puc donar un altre motiu que justifiqui perquè jo insistia de quedar-me a Terminus tot aquest temps.

»En primer lloc —continuà—, hem estat treballant en l’anàlisi encefalogràfic amb més intensitat del que ningú de vostès podia sospitar. Detectar les ments de la Segona Fundació és una mica més subtil que trobar simplement una Planúria Manipulada…, i en realitat no ho he aconseguit; però ens hi hem acostat prou.

»Algú de vostès sap com funciona el control emocional? Ha estat un tema molt tractat pels escriptors de ciència-ficció dels temps del Mul, i s’han escrit, dit i enregistrat moltes bestieses sobre aquest tema. En general, ha estat tractat com una cosa misteriosa i oculta. I, naturalment, no ho és. Que la ment és la font d’una miríada de camps magnètics minúsculs tothom ho sap. Cada emoció, per passatgera que sigui, fa variar aquests camps d’una forma més o menys complexa, la qual cosa tothom hauria igualment de saber.

»Ara és possible concebre una ment que pugui sentir aquests camps canviants i fins i tot entrar en ressonància amb ells. És a dir, que existeix dins del cervell un òrgan especial que pot adoptar qualsevol configuració magnètica que detecti. Com s’esdevé aquest procés, d’això no en tinc cap idea, però tant és. Encara que fos cec, podria entendre el significat dels fotons i de l’energia quàntica, i podria entendre que l’absorció d’un fotó d’una determinada energia creés canvis químics en algun òrgan del cos de manera que la seva presència tus detectable. Però, natural ment, no seria capaç de comprendre el color, segueixen tots?

Anthor féu que sí amb fermesa, els altres ho feren sense gaire convicció.

—Un tal òrgan de ressonància mental, en ajustar-se als camps emesos per altres ments, podria efectuar el que correntment s’anomena «lectura d’emocions» o «lectura del pensament», la qual cosa és encara més subtil. D’aquí a concebre un òrgan similar capaç d’imposar un acoblament en una altra ment, només hi ha un pas. Gràcies al seu camp més potent podria orientar el camp més dèbil d’una altra ment, de la mateixa manera que un imant potent és capaç d’orientar els dipols atòmics d’una barra d’acer i conferir-li una imantació permanent.

»Vaig resoldre aquest problema matemàtic plantejat per l’existència d’aquestes ments de la Segona Fundació, en el sentit que vaig desenvolupar una funció capaç de predir la combinació necessària de processos neurològics que permetria la formació d’un òrgan com el que he descrit, però, malauradament, la funció és massa complicada per poder-la resoldre amb els instruments matemàtics que tenim actualment. És una llàstima, perquè significa que no podré detectar mai un Mestre de la Ment únicament a partir del seu esquema encefalogràfic.

»Però vaig poder fer una altra cosa. Amb l’ajuda de Semic he pogut construir el que podria descriure’s com un aparell d’estàtica mental. La ciència moderna és capaç de crear una font d’energia que pugui duplicar un esquema encefalogràfic de camp electromagnètic. A més, es pot aconseguir fer-lo oscil·lar completament a l’atzar i crear, pel que fa a aquest sentit mental específic, una mena de “soroll” o “senyal estàtic” que emmascari altres ments amb les quals pugui estar en contacte.

—Em segueixen encara?

Semic rigué per sota el nas. Havia ajudat en la creació d’aquest aparell a cegues, però ho havia endevinat correctament. El vell científic tenia encara uns quants trumfos a la butxaca…

—Em penso que sí —respongué Anthor.

—L’aparell —prosseguí Darell—, és força fàcil de construir, i disposava dels recursos de la Fundació, ja que formava part de la investigació militar. I ara, les oficines de l’alcalde i les Assemblees Legislatives estan envoltades d’estàtica mental, com també les nostres indústries clau, i aquest edifici. Eventualment, es pot protegir qualsevol lloc que vulguem mantenir absolutament segur contra la Segona Fundació o algun futur Mul. I això és tot.

I va acabar la seva explicació ben senzillament amb un gest fet amb la mà plana.

—Aleshores, tot ha acabat, Gran Seldon, tot ha acabat —digué Turbor, que semblava atabalat.

—Bé —respongué Darell—, no exactament.

—Com que no exactament? Que hi ha alguna cosa més?

—Sí, encara no hem localitzat la Segona Fundació!

—Què? Està intentant dir-nos… —bramà Anthor.

—Exactament. Kalgan no és la Segona Fundació.

—Com ho sap, vostè?

—És fàcil —remugà Darell—. Sap? Resulta que jo sé on és realment la Segona Fundació.





21. La resposta satisfactòria


Turbor va posar-se a riure de sobte, molt sorollosament, i els ecos de la rialla, després de rebotar en les parets, acabaren en panteixos. Sacsejà el cap dèbilment i digué:

—Gran Galàxia, ens hi passarem tota la nit. Aixequem els nostres homes de palla un darrere l’altre per destruir-los a continuació. Ens divertim, però no anem enlloc. Per l’Espai! Potser tots els planetes son la Segona Fundació. Potser no tenen cap planeta, són tan sols homes clau escampats per tots els planetes. I quina importància té, ara que Darell diu que tenim la defensa perfecta?

Darell somrigué sense humor.

—La defensa perfecta —digué— no és suficient, Turbor. El meu aparell d’estàtica mental és tan sols una cosa que ens manté en el mateix lloc. No ens podem quedar sempre amb els punys a punt, vigilant com bojos en totes direccions per si s’acosta l’enemic desconegut. Hem de saber no tan sols com vèncer, sinó a qui vèncer. I sí que hi ha un món on viu l’enemic.

—Vagi al gra —digué Anthor cansadament—. Quina informació té?

—Arcàdia —digué Darell— m’ha enviat un missatge, i fins que no l’he rebut no he vist el que era obvi. Però era un missatge simple que deia: «Un cercle no té cap extrem». Ho veuen?

—No —respongué Anthor tossut, i, òbviament, parlava pels altres.

—Un cercle no té cap extrem —repetí Munn pensativament, i arrugà el front.

—Bé —va dir Darell amb impaciència—, per a mi és molt clar. Quin és l’únic fet que coneixem de la Segona Fundació, eh? Jo els ho diré. Sabem que Hari Seldon la va situar a l’altre extrem de la Galàxia. Homir Munn teoritza que Seldon va mentir sobre l’existència de la Segona Fundació. Pelleas Anthor teoritza que Seldon va dir la veritat sobre això, però que va mentir sobre la localització de la Fundació. Però els dic que Hari Seldon no va mentir en res; que va dir tota la veritat.

»Però: quin era l’altre extrem? La Galàxia és un objecte pla en forma de lent. Vista des de dalt és un cercle, i un cercle no té cap extrem, com Arcàdia diu. Nosaltres, nosaltres la Primera Fundació, estem a Terminus, en el rebordó d’aquest cercle. Estem a l’extrem de la Galàxia, per definició. Ara segueixin la vora d’aquest cercle i trobin l’altre extrem. Segueixin-la, segueixin-la, segueixin-la i no el trobaran. Tan sols tornaran al punt de sortida.

»I allà hi trobaran la Segona Fundació.

—Allà? —repetí Anthor—. Vol dir aquí?

—Sí, vull dir aquí! —cridà enèrgicament Darell—. A veure, on més podia estar? Vostès mateixos han dit que si la Segona Fundació era la guardiana del Pla Seldon, era improbable que fos a l’anomenat «altre extrem de la Galàxia», on estaria completament aïllada. Tu pensaves que cinquanta parsecs era una distància més raonable. Jo et dic que això encara és massa lluny. Que a cap distància en absolut és més raonable. I on estaria més segura? Qui la buscaria aquí? És el vell principi que el lloc més obvi és el que aixeca menys sospites.

»Per què va quedar-se tan sorprès i descoratjat Ebling Mis quan descobrí la localització de la Segona Fundació? L’estava buscant desesperadament per advertir-la de l’arribada del Mul, i va descobrir que el Mul havia capturat les dues Fundacions d’un cop. I per què el mateix Mul va fracassar en la seva recerca? Per què no? Si un busca una amenaça inconquerible, no mirarà entre els enemics ja conquerits. I així, els Mestres de la Ment, amb tot el temps i la tranquil·litat, podien preparar els seus plans per aturar el Mul, i van aconseguir fer-ho.

»És tan senzill que és de ximples. Vet-ho aquí, nosaltres amb les nostres conxorxes, pensant que les fem en el més absolut secret, i resulta que estem al cor de la fortalesa del nostre enemic. Fa riure.

Anthor mantenia el posat escèptic de la seva cara.

—De debò creu en aquesta teoria, doctor Darell?

—De debò.

—Aleshores, qualsevol dels nostres veïns, qualsevol home dels que veiem pel carrer podria ser un superhome de la Segona Fundació, amb la seva ment observant la nostra i sentint els nostres pensaments.

—Exactament.

—I ens han deixat fer tot aquest temps, sense interferir-hi?

—Sense interferir-hi? Qui t’ha dit que no han interferit? Tu mateix has assenyalat que Munn havia estat manipulat. En primer lloc, què et fa pensar que vam enviar-lo a Kalgan per la nostra pròpia voluntat? O que Arcàdia va sentir-nos parlar i que el va seguir per voluntat pròpia? Ens han estat interferint sense pausa, probablement. I al capdavall, per què haurien de fer més del que han fet? Els beneficia més dur-nos per un camí equivocat que no pas aturar-nos.

Anthor s’enfonsà en un estat de meditació i en tornà a sortir amb una expressió insatisfeta.

—Bé doncs, no m’agrada. La seva estàtica mental no val per a res. No podem quedar-nos sempre a casa, si així que sortim, estem perduts, amb tot el que creiem que sabem. Si no és que vostè pugui construir una maquineta per a cada habitant de la Galàxia.

—Però no estem desvalguts, Anthor. Aquests homes de la Segona Fundació tenen un sentit especial que nosaltres no tenim. És la seva força i també el seu punt dèbil. Per exemple, hi ha alguna arma que sigui efectiva contra un home normal i que sigui inútil contra un cec?

—És clar —digué Munn de seguida—. Llum als ulls.

—Exactament —aprovà Darell—. Un bon raig de llum forta i enlluernadora.

—I què? —demanà Turbor.

—Però l’analogia és clara. Tinc un aparell d’estàtica mental. Crea un traçat electromagnètic artificial, que per a la ment d’un home de la Segona Fundació seria com un raig de llum per a nosaltres. Però l’aparell d’estàtica mental és com un calidoscopi. Canvia contínuament i de pressa, més de pressa del que la ment receptora pot fer-ho. Bé, doncs, considerin ara una llum que faci pampallugues, la mena de llum que fa agafar mal de cap si dura prou estona. Ara intensifiquin aquesta llum o aquest camp electromagnètic fins que sigui encegador…, i es convertirà en dolor, un dolor insuperable. Però únicament per als que tinguin aquest sentit, no per als que no el tinguin.

—De veritat? —digué Anthor, amb un principi d’entusiasme—. Ho heu provat?

—Amb qui? És clar que no ho he provat. Però funcionarà.

—Bé, on teniu els controls del camp que envolta aquesta casa? M’agradaria veure’ls.

—Aquí.

Darell va posar-se la mà a la butxaca. Era un objecte petit, que amb prou feines feia embalum. Va llançar el cilindre negre ple de botons a l’altre.

Anthor va inspeccionar-lo amb atenció i s’encongí d’espatlles.

—Només mirant-lo no n’aprendré gran cosa. A veure, Darell, què és el que no he de tocar? No vull desconnectar accidentalment la defensa de la casa, sap?

—No pateixi —digué Darell amb indiferència—. El control està fixat.

Va tocar un interruptor que estava bloquejat.

—I què és aquest botó?

—Aquest controla la velocitat del canvi de traçat… Aquest és el que en varia la intensitat. És el que jo volia dir.

—Puc? —demanà Anthor, amb el dit sobre el botó de la intensitat. Els altres s’anaven amuntegant per estar més a prop.

—Per què no? —féu Darell—. A nosaltres no ens afectarà.

Lentament, gairebé amb una ganyota de dolor, Anthor va girar el boto, primer en una direcció, després en l’altra. Turbor serrava les dents, i Munn parpellejava ràpidament. Era com si estiguessin adaptant el seu inadequat sistema sensor per localitzar aquest impuls que no podia afectar-los.

Finalment, Anthor s’encongí d’espatlles i llançà la capsa de control a la falda de Darell.

—Bé, suposo que podem creure en la seva paraula. Però costa d’imaginar que passés res quan he girat el botó.

—Naturalment, Pelleas Anthor —digué Darell amb un somriure rígid—. El que t’he donat és fals. En tinc un altre.

Va enretirar-se la jaqueta i desenganxà del seu cinturó un duplicat del control que Anthor havia estat escorcollant.

—Veus? —digué Darell, i amb un moviment va posar el botó d’intensitat al màxim.

I amb un udol inhumà, Pelleas Anthor caigué a terra. Va rodolar mentre agonitzava, els seus dits s’arrencaven els cabells futilment.

Munn alçà els peus ràpidament per evitar el contacte amb el cos que es debatia, i en els seus ulls s’hi podia veure l’horror. Semic i Turbor semblaven estàtues de guix: rígids i blancs.

Darell, amb expressió fosca, va tornar el botó a la posició original. I Anthor s’estremí dèbilment una vegada o dues i es quedà quiet. Encara era viu, i la respiració li sacsejava el cos.

—Posem-lo sobre el sofà —digué Darell, agafant el cap del jove—. Ajudin-me.

Turbor va agafar-lo dels peus. Podien haver estat aixecant un sac de farina. Després, al cap d’uns quants minuts, la respiració va anar-se calmant, i les parpelles d’Anthor tremolaren i s’alçaren. La cara se li havia posat d’un horrible to grogós; estava xop de suor, i la veu, quan va parlar, era trencada i impossible de reconèixer.

—No —mormolà—, no! No ho faci més! No sap… No sap… Aaaah. —Va fer un gemec llarg i tremolós.

—No ho tornarem a fer —digué Darell— si ens dius la veritat. Ets un membre de la Segona Fundació?

—Vull beure aigua —demanà Anthor.

—Porti’n, Turbor —féu Darell—, i porti l’ampolla de whisky.

Va repetir la pregunta després de fer beure a Anthor una mica de whisky i dos gots d’aigua. Va semblar que alguna cosa es relaxava en la cara del jove.

—Sí —digué dèbilment—. Sóc un membre de la Segona Fundació.

—La qual —continuà Darell— està situada a Terminus… aquí?

—Sí, sí. Té raó en cada detall, doctor Darell.

—Bé! Ara explica’ns què ha passat aquest últim mig any.

—Vull dormir —xiuxiuejà Anthor.

—Després! Ara parla!

Un sospir trèmul. Després paraules, pronunciades en veu baixa i de pressa. Els altres van inclinar-se per sentir-lo.

—La situació s’estava tornant perillosa. Sabíem que Terminus i els seus físics s’estaven interessant per les pautes d’ones cerebrals i que era possible que s’estigués desenvolupant una cosa com l’aparell d’estàtica mental. I hi havia una enemistat creixent contra la Segona Fundació. Havíem d’aturar-ho sense destruir el Pla Seldon.

»Vam…, vam intentar controlar el moviment. Vam intentar unir-nos-hi. Faria allunyar les sospites de nosaltres. Vam fer que Kalgan declarés la guerra per desviar més l’atenció. Per això vaig enviar Munn a Kalgan. La suposada amant de Stettin era dels nostres. Ella va ocupar-se que Munn fes els moviments oportuns…

—Callia és… exclamà Munn, però Darell va fer-lo callar.

Anthor prosseguí, sense adonar-se de la interrupció.

—Arcàdia va seguir. No hi havíem comptat…, no ho podem preveure tot…, de manera que Callia la va fer anar a Trantor per evitar que s’hi posés enmig. Això és tot. Però hem perdut.

—Vas intentar fer-me anar a Trantor, oi? —preguntà Darell.

Anthor assentí.

—L’havia de treure d’enmig. El sentiment de triomf que creixia en la seva ment era prou clar. Estava solucionant els problemes de l’aparell d’estàtica mental.

—Per què no em vas posar sota control?

—No podia…, no podia. Tenia les meves ordres. Estàvem treballant d’acord amb un Pla. Si jo improvisava, ho hauria engegat tot a rodar. Els Plans només prediuen probabilitats…, ja ho sap…, com el Pla Seldon… —Parlava en panteixos angoixats, i gairebé sense coherència. El seu cap es movia d’un cantó a l’altre com si tingués febre—. Treballàvem amb individus… no amb grups… hi havia molt poques probabilitats… hem perdut. A més… si el controlava a vostè… algú altre… inventat l’aparell… inútil… havia de controlar el temps… era més subtil… Era el Pla del Primer Orador… No en conec tots els detalls… excepte que… no funciona… aaaahh… S’havia esgotat.

Darell va sacsejar-lo violentament.

—Encara no pots dormir. Quants sou?

—Mmmhh… què diu?… oh… no gaires… se sorprendria… cinquanta… no’n… calen més…

—Són tots aquí a Terminus?

—Cinc… sis a l’espai… com Callia… he de dormir…

Va estremir-se com si fes un esforç immens, i la seva expressió adquirí una mica de claredat. Era un últim intent d’autojustificació, de moderar la seva derrota.

—Gairebé us he agafat al final. Hauria desconnectat les defenses i us hauria atrapat. Hauríem vist qui era l’amo. Però m’heu donat controls falsos…, sempre heu sospitat de mi…

I finalment va adormir-se.

Turbor digué, amb to astorat:

—Quant feia que sospitava d’ell, Darell?

—Des del primer moment que va venir —fou la tranquil·la resposta—. Venia de part de Kleise, va dir. Però jo coneixia Kleise, i sabia com ens havíem separat. Ell era un fanàtic del tema de la Segona Fundació i jo l’havia abandonat. Els meus objectius eren raonables, ja que vaig considerar millor i més segur perseguir sol les meves idees. Però a Kleise no podia dir-li això, i tampoc no m’hauria escoltat si ho hagués fet. Per a ell, jo era un covard i un traïdor, potser fins i tot un agent de la Segona Fundació. Era d’aquelles persones que no perdonen, i des d’aquell dia fins gairebé el moment de la seva mort no ens vam tractar. I aleshores, de cop i volta, en les seves últimes setmanes de vida, m’escriu, com un vell amic, per recomanar-me el seu millor i més prometedor alumne com a col·laborador i així tornar a començar la vella investigació.

Era fora de lloc. Com podia arribar a fer una cosa així sense estar sota una influència externa? I vaig començar a preguntar-me si l’única intenció veritable no seria introduir en el meu àmbit de confiança un agent de la Segona Fundació. Bé, així va ser…

Sospirà i tancà els ulls durant un instant.

Semic féu, dubtant:

—Què en farem…, d’aquests paios de la Segona Fundació?

—No ho sé —digué Darell, trist—. Podríem desterrar-los, suposo. A Zoranel, per exemple. Podem posar-los allà i saturar el planeta amb estàtica mental. Podem separar els sexes, o encara millor esterilitzar-los…, i d’aquí a cinquanta anys la Segona Fundació serà una cosa del passat. O potser una mort ràpida i tranquil·la els seria més compassiva.

—Creu que podríem aprendre —digué Turbor— a utilitzar aquest sentit que tenen, o ja neixen amb ell, com el Mul?

—No ho sé. Em sembla que es desenvolupa a través d’un ensenyament llarg, ja que els encefalogrames revelen que la capacitat és potencial en tota ment humana. Però, per què volem aquest sentit? A ells no els ha ajudat.

Va arrugar el front.

Tot i que no deia res, els seus pensaments cridaven.

Havia estat massa fàcil, massa fàcil. Havien caigut, els invencibles havien caigut com els dolents de la pel·lícula, i no li agradava.

Galàxia! Quan pot saber un home que no és un titella? Com pot saber un home que no és un titella?

Arcàdia tornava a casa, i els seus pensaments retrocediren precipitadament davant allò que finalment hauria d’afrontar.

Ella va passar una setmana a casa, dues, i ell no podia treure’s de sobre la pressió que exercien aquestes idees. Com hauria pogut? S’havia fet dona mentre havia estat a fora, per alguna alquímia estranya. Ella era el seu nexe amb la vida; el nexe amb un matrimoni agredolç que havia durat poc més que la lluna de mel.

I aleshores, un vespre, va dir tan despreocupadament com va poder:

—Arcàdia, què et va fer pensar que Terminus contenia les dues Fundacions?

Havien estat al teatre, en les millors butaques, amb visors tridimensionals privats per a cada un d’ells; ella duia un vestit nou per a l’ocasió i se sentia feliç.

La noia va contemplar-lo un moment i aleshores digué de sobte:

—No ho sé, pare. Se’m va acudir.

El cor del doctor Darell es glaçà.

—Pensa-hi —digué amb ànsia—. Això és important. Què et va fer decidir que les dues Fundacions eren a Terminus?

Ella arrugà lleument el front.

—Bé, hi havia la senyora Callia. Jo sabia que ella era de la Segona Fundació. Anthor també ho va dir.

—Però ella era a Kalgan —insistí Darell—. Quina cosa va fer que et decidissis per Terminus?

I ara Arcàdia va esperar uns quants minuts abans de respondre. Què l’havia feta decidir? Va tenir l’horrible sensació que alguna cosa se li escapava, una mica més enllà d’on podia arribar.

—Ella sabia coses, la senyora Callia —digué—, i havia d’haver tret la informació de Terminus. No té sentit això, pare?

Però ell sacsejà el cap.

—Pare —cridà—, ho sabia. Com més hi pensava, més segura n’estava. Havia de ser així.

El pare tenia la mirada perduda.

—No serveix, Arcàdia, no serveix. La intuïció és sospitosa quan es tracta amb la Segona Fundació. Ho veus, oi? Podria haver estat intuïció…, i podria haver estat control!

—Control! Vols dir que em van canviar? Oh, no, no pot ser —retrocedí—. Però no va dir Anthor que jo tenia raó? Ho va admetre. Va admetre-ho tot. I heu trobat tota la colla aquí a Trantor. Oi? Oi? —panteixà.

—Ja ho sé, però…, Arcàdia, em deixaràs fer-te una anàlisi encefalogràfica?

Ella s’hi negà, violentament, amb el cap.

—No, no! Tinc massa por!

—De mi, Arcàdia? No has de tenir por de res. Però hem de saber-ho. Ho entens, oi?

Després d’allò només va interrompre’l una vegada. Va agafar-se-li al braç abans de connectar l’últim interruptor.

—I què si sóc diferent? Què hauràs de fer?

—No hauré de fer res, Arcàdia. Si ets diferent, marxarem. Tornarem a Trantor, tu i jo, i…, i no ens preocuparem mai més per res de la Galàxia.

Mai en la vida de Darell una anàlisi havia anat tan a poc a poc ni li havia costat tant. I quan va haver acabat, Arcàdia va arraulir-se-li i no gosava mirar. Aleshores va sentir-lo riure, i això fou suficient. Va saltar-li als braços.

Mentre s’abraçaven, ell barbotegava:

—La casa està sota la màxima influència d’estàtica mental i les teves ones cerebrals són normals. Els hem atrapat de debò, Arcàdia; ara podem tornar a la vida normal.

—Pare —xiuxiuejà ella—, podem deixar-los que ens donin medalles ara?

—Com sabies que vaig demanar que ens deixessin de banda? —Va contemplar la seva filla un instant i tornà a riure—. És igual, sempre ho saps tot. D’acord, pots tenir la teva medalla, sobre un pòdium, i amb discursos.

—I una altra cosa, pare…

—Què?

—Pots dir-me Arkady a partir d’ara?

—Però… Molt bé, Arkady.

Lentament, la magnitud de la victòria l’envaïa i el saturava. La Fundació —la Primera Fundació, era l’única Fundació— era la mestressa de la Galàxia. Ja no quedava cap barrera entre ells i el Segon Imperi, la consecució final del Pla Seldon.

Només havien d’estirar la mà…

Gràcies a…





22. La resposta veritable


Una habitació indeterminada en un planeta indeterminat!

I un pla inclòs en un altre pla que havia funcionat.

El Primer Orador alçà la mirada cap a l’estudiant.

—Cinquanta homes i dones —digué—, cinquanta màrtirs! Sabien que seria la mort o la presó permanent, i ni tan sols podien ser orientats per evitar el debilitament, ja que s’hauria pogut detectar aquesta orientació. Però no van debilitar-se. Van dur a terme el Pla, perquè estimaven el Pla Major.

—Podien haver estat menys? —preguntà l’estudiant, dubitativament.

El Primer Orador sacsejà lentament el cap.

—Era el mínim. Menys no hauria estat convincent. De fet, el pur objectivisme en reclamava setanta-cinc per deixar un marge d’error. És igual. Ha estudiat el curs de l’acció tal com la va planejar el Consell d’Oradors fa quinze anys?

—Sí, Orador.

—I l’ha comparada amb els resultats actuals?

—Sí, Orador. —Aleshores, després d’una pausa, continuà—: M’ha sorprès, Orador.

—Ja ho sé. Sempre sorprèn. Si sabés quants homes van treballar durant quants mesos, anys, de fet, per perfeccionar-lo, no n’estaria tant, de sorprès. Ara digui’m el que va passar…, en paraules. Vull la seva traducció de les matemàtiques.

—Sí, Orador. —El jove ordenà les seves idees—: Essencialment, era necessari que els homes de la Primera Fundació es convencessin que havien localitzat i destruït la Segona Fundació. Així, hi hauria un retorn a l’original que s’havia planejat. D’aquesta manera, Terminus tornaria a no saber res de nosaltres, ni ens inclouria en cap dels seus càlculs. Tornem a estar ocults i segurs…, amb el cost de cinquanta homes.

—I l’objectiu de la guerra kalganiana?

—Demostrar a la Fundació que podien derrotar un enemic físic per així esborrar el mal causat al seu amor propi pel Mul.

—En aquest punt la seva anàlisi és insuficient. Ha de recordar que la població de Terminus ens considerava de dues maneres diferents alhora. Odiaven i envejaven la nostra suposada superioritat; però confiaven implícitament en què nosaltres els protegiríem. Si ens haguessin «destruït» abans de la guerra kalganiana, el pànic s’hauria estès per tota la Fundació. Mai no haurien tingut el coratge de fer front a Stettin, quan ell ataqués, i ho hauria fet. Només en l’eufòria de la victòria podia tenir lloc la «destrucció» amb un mínim d’efectes negatius. Fins i tot el fet d’esperar un any hauria refredat l’esperit necessari per assolir l’èxit.

L’estudiant assentí.

—Ja ho veig. El curs de la història prosseguirà sense cap desviació en la direcció indicada pel Pla.

—Si no és que —indicà el Primer Orador— d’altres accidents, imprevistos i individuals, tinguin lloc.

—I en aquest cas —digué l’estudiant—, nosaltres encara existim. Excepte?… Excepte… Em preocupa un aspecte de l’actual estat de les coses, Orador. La Primera Fundació té l’aparell d’estàtica mental, una arma molt poderosa contra nosaltres. Això, com a mínim, no és com era abans.

—Una bona observació. Però no tenen contra qui utilitzar-la. S’ha convertit en un aparell estèril, de la mateixa manera que sense l’esperó de la nostra amenaça, l’anàlisi encefalogràfica es convertirà en una ciència estèril. D’altres varietats del coneixement produiran resultats més immediats i importants. Així, la primera generació de científics mentals de la Primera Fundació també en serà l’última…, i d’aquí a un segle, l’estàtica mental serà una disciplina del passat pràcticament oblidada.

—Bé… —l’estudiant estava calculant mentalment—. Suposo que té raó.

—Però el que vull que vegi especialment, jove, pel bé del seu futur en el Consell, és la consideració que s’ha donat a la trama minúscula que hem hagut d’incloure en el pla de l’última dècada i mitja senzillament perquè tractàvem amb individus. Hi havia la manera per fer que Anthor despertés sospites, i que aquestes sospites maduressin en el moment oportú, però això va ser relativament simple.

»Hi havia la manera de manipular l’atmosfera perquè a ningú de Terminus no se li acudís abans de temps que Terminus era el centre que estaven buscant. Aquest coneixement havia de ser proporcionat a la noia jove, Arcàdia, a qui ningú no faria cas sinó el seu pare. Després, ella havia de ser enviada a Trantor per assegurar-nos que no hi hauria cap contacte previ amb el pare. Aquests dos eren els pols d’un motor hiperatòmic: inactius sense la presència de l’altre. I s’havia de connectar el commutador, s’havia d’establir contacte en el moment precís. Me’n vaig ocupar!

»I la batalla final havia de ser manipulada. Calia inundar la flota de la Fundació amb confiança en si mateixos, mentre que vam posar la flota de Kalgan a punt d’arrencar a córrer. També me’n vaig ocupar!

L’estudiant va dir:

—Em fa la sensació, Orador, que vostè…, vull dir, tots nosaltres…, comptàvem que el doctor Darell no sospitaria que Arcàdia era la nostra eina. D’acord amb els meus propis càlculs hi havia al voltant d’un trenta per cent de probabilitats que sí que ho sospités. Què hauria passat aleshores?

—Ja ens n’havíem encarregat, d’això. Què li han ensenyat sobre Planúries Manipulades? Què són? Certament no són la prova de la introducció d’una base emocional… Això es pot fer sense que existeixi cap possibilitat de detecció per mitjà de l’anàlisi encefalogràfica més refinada que es pugui imaginar. Una conseqüència del Teorema de Leffert, allò que es posa de manifest. És la supressió, l’extracció, de tendències emocionals prèvies. Cal que es manifesti!

»I és clar, Anthor va assegurar-se que Darell tingués coneixement de les Planúries Manipulades.

»Però…, quan es pot posar un individu sota control sense que aquest control es reveli? Quan no hi ha cap tendència emocional a eliminar. En altres paraules, quan l’individu és un infant acabat de néixer i la seva ment és en blanc. Arcàdia Darell era aquest infant, aquí a Trantor, fa quinze anys, quan es va traçar la primera línia en l’estructura del pla. Mai no sabrà que va estar Controlada, i serà millor, perquè el seu Control va implicar el desenvolupament d’una personalitat precoç i intel·ligent.

El Primer Orador emeté una breu rialla.

—En part, el més sorprenent de tot és la ironia que hi ha. Durant quatre-cents anys, molts homes han estat encegats pels mots de Seldon «l’altre extrem de la Galàxia». Han aportat les seves peculiars idees científiques al problema, localitzant l’altre extrem amb transportadors i regles, i han acabat finalment en un punt de la perifèria a cent vuitanta graus d’on van començar, o en el punt de partida.

»Però el perill més gran que ens amenaçava és que hi ha una solució possible basada en el pensament científic. La Galàxia, ja ho sap, no és simplement un ovoide aplanat, ni la perifèria és una corba tancada. De fet, és una espiral doble, amb com a mínim el vuitanta per cent dels planetes habitats en el Braç Principal. Terminus és a l’extrem exterior del braç de l’espiral, i nosaltres som a l’altre…, ja que, quin és l’extrem oposat en una espiral? És clar, el centre.

»Però això és una qüestió menor. És una solució accidental i irrellevant. Es podia haver arribat immediatament a la solució, si haguessin recordat que Hari Seldon era un enginyer social, no un físic, i que els seus processos mentals funcionaven com a tal. Què podia voler dir “extrems oposats” per a un investigador social? Els extrems oposats sobre el mapa? Evidentment que no. Això és tan sols la interpretació mecànica.

»La Primera Fundació era a la perifèria, on l’Imperi original era més dèbil, on la seva influència civilitzadora era mínima, on la seva riquesa i la seva cultura eren pràcticament absents. I on era l’extrem social oposat de la Galàxia? És clar, al lloc on l’Imperi original era més fort, on la seva influència civilitzadora era màxima, on la seva riquesa i la seva cultura eren més presents.

»Aquí! Al centre! A Trantor, la capital de l’Imperi a l’època de Seldon.

»I així havia de ser. Hari Seldon va deixar la Segona Fundació al darrere seu per mantenir, millorar i estendre la seva feina. Això fa cinquanta anys que se sap o se suposa. Però, quin era el lloc millor? Trantor, on el grup de Seldon havia treballat, i on s’havien acumulat les dades de dècades. I l’objectiu de la Segona Fundació era protegir el Pla contra els seus enemics. I això també se sabia! I on era la major font de perills per a Terminus i el Pla?

»Aquí! Aquí, a Trantor, on l’Imperi, tot i que agonitzava, va estar en condicions, durant tres segles, de destruir la Fundació si s’hagués decidit a fer-ho.

»Aleshores, quan Trantor va caure i fou saquejat i destruït completament, fa menys d’un segle, nosaltres naturalment vam poder protegir els nostres quarters i, de tot el planeta, la Biblioteca Imperial i els terrenys que l’envoltaven van quedar gairebé intactes. Això ho sap tota la Galàxia, però fins i tot aquesta pista tan òbvia els ha passat per alt.

»Fou aquí a Trantor que Ebling Mis ens descobrí, i aquí vam encarregar-nos que no sobrevisqués a la seva descoberta. Per a fer-ho, va ser necessari arreglar-ho tot perquè una noia normal de la Fundació derrotés els terribles poders mutants del Mul. Ben segur que un fenomen així hauria d’haver atret les sospites sobre el planeta on va tenir lloc. Fou aquí on vam estudiar per primer cop el Mul i on vam planejar la seva derrota definitiva. Fou aquí on va néixer Arcàdia i on començà la cadena de fets que ens ha tornat al Pla Seldon.

»I totes les filtracions en el nostre hermetisme, tots els forats, no han estat localitzats perquè Seldon va parlar de “l’altre extrem” d’una manera, i tothom ho ha interpretat d’una altra.

El Primer Orador feia estona que no parlava a l’estudiant. Era una explicació per a si mateix, de fet, mentre estava dempeus davant la finestra, amb la vista alçada cap a l’increïble guspireig del firmament, a la immensa Galàxia que ara ja estava segura per sempre.

—Hari Seldon anomenava Trantor «L’Extrem Estel·lar» —xiuxiuejà—, i, per què no una mica de poesia? Una vegada tot l’univers havia estat guiat des d’aquesta roca; tots els cordills de les estrelles menaven cap aquí. «Tots els camins van a Trantor», diu el vell proverbi, «i aquest és l’extrem estel·lar».

Deu mesos abans, el Primer Orador havia contemplat aquestes mateixes munions d’estrelles —enlloc tan nombroses com al centre d’aquell immens garbuix que l’home anomena la Galàxia— amb dubtes; però ara hi havia una satisfacció ombrívola en la cara rodona i vermellosa de Preem Palver, Primer Orador.





ISAAC IÚDOVITX ASIMOV (Petrovitxi, URSS, 1 de gener de 1920 - Nova York, EUA, 6 d’abril de 1992) va ser un prolífic escriptor i científic. Juntament amb els seus pares (jueus ortodoxos) i la seva germana petita, va emigrar el 1923 als Estats Units obtenint la nacionalitat com a estatunidenc l’any 1928. Allà hi desenvoluparia la seva trajectòria vital així com la totalitat de la seva producció literària. Autor de més de 500 texts sobre diversos temes: crítica literària, divulgació científica, psicologia, química, bioquímica, matemàtiques, història, humor o poesia així com de 90.000 cartes i postals, el camp en què fou més popular, però, fou el de la ciència-ficció. En aquest camp cal destacar les seves dues obres més conegudes, la «Saga de la Fundació» i les seves històries sobre robots que, de fet, va acabar combinant. En el marc de les seves obres sobre robots, Asimov fou, per exemple, el creador de les tres lleis de la robòtica. Respecte de la resta de la seva producció literària, va destacar en les obres de caràcter divulgatiu (sobretot ciència i història), si bé la quantitat de temes que va tractar és enormement variada.





Notes


[1] Totes les referències de l’Enciclopèdia Galàctica aquí reproduïdes han estat tretes de la 116a. edició, publicada l’any 1020 E.F. per Publicacions Enciclopèdia Galàctica Cia., Terminus, amb l’autorització dels editors. [Torna]





