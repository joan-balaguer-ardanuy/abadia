Un dietari de 365 poemes, un per cada dia, adaptat al calendari de 1894. Durant l’any anterior, tot i la situació convulsa que va viure el poeta, Jacint Verdaguer va escriure i publicar a La Veu de Catalunya 365 poemes i reflexions religioses, amb una regularitat absoluta. Roser de tot l’any és la recopilació d’aquesta poesia.





Jacint Verdaguer





Roser de tot l’any


Dietari de pensaments religiosos



ePUB v1.0

Papallona 11.12.23





Títol original: Roser de tot l’any. Dietari de pensaments religiosos

Jacint Verdaguer, 1894

Edició digital: Papallona (v1.0)

ePUBCat base r1.3





A LA VERGE DEL ROSER


A la Verge he visitat

avuy al trencar l’aurora.

¡Oh que bella la’n trobi

del seu Roseret a l’ombra!

Que bella ab son Fill hermós

que entre sos braços reposa!

Son Roseret es florit,

tota una estrellada’l broda

de roses de tot color,

vermelles, blanques y grogues,

obertes y a mig obrir

y alguna poncella closa.

Si l’hi gosàs demanar,

prou ne pendría una brosta;

mes, no’n so merexedor,

m’acontento de l’aroma.

La seva aroma es de cel;

sòn regalada me dona;

quan la sòn se m’ha esvanit

me’n veig als dits una toya.

Beso la mà de Jesús,

encara n’està flayrosa:

—Grans mercès, Jesús hermós,

d’aquexa florida almoyna.

Mes, puix sou tan almoyner,

me tindrèu sempre a la porta;

fèumen un dó cada mes

d’una branqueta de roses,

una per dia, si us plau,

los de goig que sia groga,

vermella los de dolor,

blanca los dies de gloria.

De totes les que’m doneu

a vostra Mare amorosa

quan se vinga’l cap de l’any

li’n texiré una corona.





JANER




DIA 1

LA FIRA DE SANT JORDI


¿Qui compra roses?

A la fira de les Roses

a firarme antany aní,

lo roser de que’m firí

ne fa enguany de tan hermoses

que n’he fet parada aquí.

Hi hà la rosa alexandrina,

la vera y la d’esbarzer,

també les de Palestina

que florexen sense espina

de Gericó en lo roser.

Ne tinch d’encara poncelles

que són un calze d’olor;

n’hi hà de blanques y vermelles.

¡Triàu roses y roselles,

firetayres de l’amor!

Com en l’hort de l’Amor mia

jo plantí aqueix roseret,

per sos aymadors floría;

prenèu, donchs, fills de María,

roses del bon Jesuset.





DIA 2


In te cantatio mea semper.

Vos serèu sempre’l tema de mos cants.

(Psalm 70, v. 16.)

Tinch en mon cor una pobra cadira

hont Jesucrist de vegades hi sèu,

y jo a ses plantes puntejo la lira

y entre’ls arpegis li dich: Amor meu,

dolç Amor meu, mon psalteri y ma gloria;

ab quant tenía, temps hà que us doní

l’enteniment, voluntat y memoria:

jo… ni vull viure, viscàu Vos en mi.





DIA 3


Bethlem, Bethlem ditxosa,

que has vist brotar dels braços de María,

com del roser la rosa,

a Aquell que té en sos ulls la llum del dia:

es més ditxós que tu, qui dins son cor

veu nàxer cada dia al Salvador.





DIA 4


Vull sembrar bons pensaments,

a falta de bones obres,

del desterro d’aquest món

en les vies pedregoses.

Mes, ja que’ls de mon jardí

no tenen color ni aromes,

prenèu, bon Jesús, los meus,

y dàume, si us plau, los vostres.





DIA 5


Amor, amor, amor,

tant mateix m’ha vingut ta rierada

omplint mon pobre cor

com la tendra poncella de rosada.

Ja tinch dintre mon pit

a Aquell que, dalt, en les altures veya:

ja veig lo Sol exit

de qui l’Estrella heralda me somreya.





DIA 6

ADORACIÓ DELS SANTS REYS


Sortint, oh Eucaristía,

de tos soleys,

davant de l’Establía

trobí als tres Reys.

—Quína sòrt es la vostra

d’haver trobat

al que l’Estrella us mostra,

Deu increat!

—També’t guia una estrella

damunt son breç;

la nostra sòrt es bella,

la teva més.

Avuy tots abraçarem

l’infant Jesús,

nosaltres l’adorarem,

tu te l’endús.—





DIA 7

CAPVUYTADA DE LA CIRCUMCISIÓ


Agnoscimus in stabulo.

En la establía vos hem conegut.

(St. Llorenç Justini á .)

Avuy en breç humil plorau, pobre Infantó,

avuy belau, Anyell, demà serèu Lleó,

mes pujarèu abans del Gòlgota a la serra;

creyentvos sols Anyell, vos clavaràn en creu,

mes, com Lleó adormit, quan vos desvetllarèu,

tremolaràn de por los òssos de la terra.

Un dia vora’l Nil lo Poble d’Israel,

de set cruels açots per desarmar al cel,

ab sanch d’un pur Anyell ses portes tenyiría.

Avuy açot més gran va a caure sobre’l món,

es poch per mi, oh Anyell, portarla sobre’l front,

banyàune lo meu còs, banyàu l’ànima mia.





DIA 8


Expoliata ditior.

Jesucrist nostre Senyor

estima tant la pobresa,

que, no trobantla en lo cel,

vingué a cercarla a la terra.





DIA 9


Deus, Deus meus.

Dia sens sol, vesprada sens estrelles

són, si no us veig entre elles,

Jesús, mon dolç Amor,

llum de mos ulls, cançó de mes orelles,

delicia de mon cor.

De mon verger aurífera monjoya,

mon lliri y ma lliroya,

ma celda y mon jardí,

de mos somnis florits Vos sou la toya,

la perla de ma joya,

ma perla y mon rubí.





DIA 10


Sinu pretiosa recondit.

Vostres braços, oh María,

de Jesucrist són l’altar;

oh! dexàumeli adorar

com los Reys en l’Establía.





DIA 11


Vostra amor es sense mida,

mes ¡ay! no sou estimat!

Com esqueix de sajulida,

dau sempre odor exquisida,

y sempre sou trepitjat!

¿Quan serà que a Vos s’endrecen

los que ara abeura l’error?

Oh! si los ulls hi vegessen!…

Si’ls hòmens vos coneguessen,

se moririen d’amor!





DIA 12


De mon cor fèune un breçol

per vostre Fill, oh María,

breçàuli de sol a sol,

refilàuli a l’Amor mia

la cançó del rossinyol

a l’esirelleta del dia.





DIA 13


Jesus Christus heri, et hodie

ipse et in sæcula.

(St. Pau, Heb. XIII-8.)

Una volta nasquéreu a Bethlem,

cent voltes en la missa naxeu ara;

una volta moríreu en Salem,

a milions moriu sobre de l’ara.

Mes, si moriu, també ressucitau,

y són segles los jorns de vostra vida,

y avuy, demà y eternament regnau,

dia sens nit, aurora sempre exida.





DIA 14

AL DOLCÍSSIM NOM DE JESÚS


Lo nom de mon amat es

font abundosa d’amor

(R. Lull.)

Oh nom de Jesús, oh nom del meu pare,

de mon dolç amich, de mon dolç amor,

que al llavi he begut d’una santa mare,

ab llet de son pit, ab sanch de son cor!

Oh nom de Jesús, qui’t pogués escriure

damunt cada front y dins cada pit,

per post-data aprés podenthi sotscriure:

La carta digna es de tal sobrescrit.





DIA 15


Jesús, Jesús, oh vida de ma vida,

delicia de mon cor,

Jesús, Jesús, amant que may oblida,

bellesa que may mor.

Jesús, Jesús, oh sol que feu somriure

les roses de l’empir,

Jesús, Jesús, per vostra amor vull viure,

de vostra amor morir.





DIA 16

ALS INFANTS


Que Jesús fill de l’Altíssim,

mon dolç amor,

dexe escrit en vostre cor

son nom dolcíssim.





DIA 17


Summus omnium

imus est omnium.

(St. Bernat.)

Oh, que es gran ser petitó!

puix del cel més alt un dia

baxà Deu a l’Establía

per darnos exa lliçó.

¡Oh, que es gran ser petitó!





DIA 18


Com sosteniu l’estrella al firmament,

la flor sobre la branca,

sosteníunos, oh braç omnipotent,

al cel de vostra fè, d’hont cada vent

¡ay! tantes flors y tants estels arranca.





DIA 19


Los terrenals cerquen amors terrenes;

jo tinch altres amors:

obríus de bat a bat, regions serenes,

dexàune exir les seves resplandors.

Sortíu com l’alba rossa

per la porta daurada d’Orient;

sía lo sol vostra real carroça

que vesse dies nous pel firmament.

Que sía l’univers un santuari,

la terra un camaril,

que sía cada pit vostre sagrari,

que sía cada cor vostre viril.





DIA 20


Nom de Jesús, nom salvador,

com t’he gravat al tronch d’un arbre

pogués gravarte en cada cor,

sia de carn, sia de marbre.

(En 10 jardí de V…)

25 de Setembre de 1891





DIA 21


Disce pati

(Imit.)

Es viure sens estimar

lo viure sense patir,

y per viure sens amar

tant se valdría morir.





DIA 22


Sapientia ædi ficavit sibi domum

(Prov. IX. 1.)

L’Amor s’ha fabricat una presó

d’argent, d’or y d’evori,

sos ministres ne diuen lo copó,

sos Angels l’ostensori.

L’Amor s’ha fabricat una presó,

mes ay! una cadena,

allí viu presoner y allí visch jo,

mes jo no sé si de plaer ò pena.





DIA 23


Volàu, mos somnis, volàu,

aucells de ma aucellería,

perdèuvos en lo cel blau,

ja us vindré a cercar un dia.





DIA 24


Pondus allevat amor.

Sentint trucar en mon cor

jo li he obert lo cor y l’ànima;

mes ay! veig lo meu Amor

ab una creu que m’esglaya:

— Entràuhi, Jesús, si us plau,

entràu en la vostra casa;

fèune lo vostre palau

mes que sia una cabanya. —

Tornant en dia ma nit

lo bon Jesús hi entrava,

mes a l’entrar en mon pit

dexa la creu en ma espatlla.





DIA 25

A LA CÓVA DE BETHLEM


Santa Còva, santa Còva,

quín tresor tens amagat!

serà rich aquell que’l troba,

mes per una eternitat.





DIA 26


Pondus allevat amor.

¿Per què té forma de sol

la sobirana custodia,

y està voltada de raigs,

de raigs d’una alba de gloria?

Perque es l’ostensori d’or

de l’Anyell que viu dins l’hostia,

sol diví dels esperits

que’ls ilumina y los cova,

y d’amor los fa cantar

com los aucells a l’aurora.





DIA 27


Pondus allevat amor.

Les alegríes del cel

ab les llàgrimes se compren,

ab les llàgrimes de fel

que ací a la terra se ploren.





DIA 28


Ah, Amat! tu que tant

has donat a l’home, e tant

lo has honrat, ¿per què

l’home ha tant tu en oblit?

(R. Lull.)

Sols per donarvos la llum

baxí del cel a la terra;

per donàrvosla millor

m’he quedat en cada esglesia;

la duría a cada cor,

y encara us quedau sens ella!





DIA 29


Com espígol cullit a trench de dia,

los bells noms de Jesús y de María

no passen may pels llavis y pel cor,

ni passen may per tu, oh ànima mia,

sense dexarhi olor.





DIA 30


Pondus allevat amor.

Los pensaments que niuen en mon front,

Jesús, tots vostres són,

malhaja quin no ho siga;

si algun n’hi brota que us pot dar neguit,

l’arrenco tot seguit;

¡lluny de les flors la verinosa ortiga!





DIA 31


A qui Deu li es dolç

lo viure es amarch,

son desterro es llarch,

ses belleses pols.





FEBRER




DIA 1


Essent vos Deu infinit,

si’m voleu d’amor encès,

¿per què’m dau un cor no més,

y encara un cor tan petit?

O be’l meu cor engrandíu,

ò dàume’l de tots los homes,

fèune un esbart de colomes

que en vostre cor faça niu!





DIA 2

LA PURIFICACIÓ DE NOSTRA SENYORA


Pondus allevat amor.

¡Còm l’he perduda la blancor del lliri

que en l’aygua del baptisme jo trobí!

mostràume hont trobaré la del martiri,

que del vespre aclucat del cementiri

torna’l mortal a son clarós matí.





DIA 3


Dove il Cristo, guivi è il cielo.

(Sta. Magd. de Pazzis.)

Bon Jesús, ahont Vos estau,

allí està la gloria;

per çò quan al cor vos tinch

petit cel se’m torna,

petit cel plè de l’amor

que del gran s’hi adolla.

Bon Jesús, hont Vos estau,

allí està la gloria.





DIA 4


Ecce sto ad ostium et pulso.

(Apoc. 20.)

Jesús, per visitar al pecador,

humil se lleva sa corona eterna

y son mantell texit de resplandor

que al sol naxent y al Serafí enlluerna.

De pelegrí se posa lo capell

y truca als pits y diulos: «Allotjàume»:

pren la càndida vesta de l’anyell,

y diu als cors que tenen fam: «Menjàume».





DIA 5


Gloría stellarum.

(Eccle. 43.-10.)

Era nit bruna quan Vos nasquereu,

les estrelletes de la blavor

sobre l’Estable passar vegereu

entre vols d’Angels cantant a chor.

Quan expiraveu era de dia,

sols per no vèureho s’aclucà’l sol;

la blanca lluna negra sortía,

com una reyna que’s posa dol.

Ab ulls hermosos que sempre reyen

mirar volgueren també’ls estels;

al del Pessebre quan morir veyen,

ay! se n’anaren plorant pels cels!





DIA 6


Mihi vivere Christus est.

(St. Pau.)

Quan encara les aygues no sabía,

Jesús, de vostra amor,

¿hont cercava la dolça poesía,

si les fonts terrenals són d’amargor?

Mes ara que les sé, la Vida mia,

vull bèuren nit y dia,

fins a morir d’amor.





DIA 7

DIMECRES DE CENDRA


Pondus allevat amor.

De la terra n’he vist poch;

com més ne veig, menys m’agrada,

tot hi es ombra y vanitat,

pols y cendra y terregada.

L’aygua dolça que jo vull

en lloch del món l’he trobada,

per tot allà hont ne cerquí

he trobat la mar salada.





DIA 8


Pondus allevat amor.

Del celestial Presoner

ma ànima es la presonera,

mes sa presó es lo celler

del vi de la vinya vera.

Se troba’l cor tan feliç

quan de son calze me’l vessa!…

Ay! hores del Paradís,

per què passau tan depressa!





DIA 9


Candor est enim lucis eternæ,

et speculum sine màcula.

(Sap. 7, 26.)

Candor de la llum eterna

espill de Deu sense màcula,

siàu la llum de mos ulls

y’l mirall de la meva ànima.





DIA 10


Tots jorns son sospirs e plors

missatgers entre amich e Amat.

(R. Lull.)

Una ànima que plora sens consol

es un grà d’or que passa pel gresol;

com més bullides dona,

més lluent y més fi ne sortirà,

lo dia en que prenentla Jehovà,

la pose entre’ls florons de sa corona.





DIA 11

RAHIMS Y ESPIGUES


Pondus allevat amor.

Lo bon Jesuset

se’n puja a la vinya,

¿donchs què’n portarà?

¿donchs què’n portaría?

ne porta un rahim

que suha sanch viva.

Lo bon Jesuset

va a la coromina,

¿donchs què hi cullirà?

¿donchs que hi culliría?

Hi seguen lo blat,

ne cull una espiga.

Prop de Nazareth

lo troba María:

— ¿Què’m portau, Amor,

Fillet de ma vida?

— Mon amor no té

penyora més fina,

vos porto’l pà y vi

de l’Eucaristía. —





DIA 12


La llum de la cambra del

Amat vench a illuminar la

cambra del amich.

(R. Lull.)

A una estrella porto enveja,

no es, nó, del firmament,

es la que vetlla a la porta

del Santíssim Sagrament.

Jo no sé si es una estrella,

ò es un ull de serafí

que, puix lo dexen los hòmens,

lo baxa a vetllar aquí.





DIA 13


Per qui del món se desterra

fins a arrencarsen d’arrel,

l’Adeussiàu de la terra

serà’l Deu-vos-guart del cel.





DIA 14


Eratis enim aliquanto tenebrae;

nunc autem lux in Dómino.

(Ephes. 5, 8.)

En esta font d’aygua clara

del sagrament del dolor,

vína a rentarte la cara,

vína a esbandir lo teu cor.

D’eix blanqueig en la sortida

més d’un àngel t’ha de dir:

«Tan lletja que eres ahir,

còm t’has ara emboniquida!»





DIA 15

FESTA DE LA CORONA D’ESPINES


Vostra corona d’espines

quí l’ha trenada, Senyor?

¿quí, sinó mes mans butxines

al robar les roses fines

del jardí de vostra amor?





DIA 16


Noverim te, noverim me.

(St. Agustí.)

¿No conech ma petitesa,

y us vull conèxer a Vos,

oh sobirana grandesa,

de tota bondat y altesa

cimeral maravellós?

Volervos, oh Jehovà,

capir ab l’ingeni humà,

es voler pendre la mida

a l’estrellada florida

ab lo palmell de la mà.





DIA 17


A moltes bandes vaig alegre,

mes tot sovint me’n torno trist;

afins lo blanch m’hi sembla negre

si allí no hi trobo a Jesucrist.





DIA 18


Si jo pogués estalviarvos penes,

de bon grat ho faría, Jesús meu.

«Veníu a mi», diría a les cadenes;

«Tu ets mon amich», diríali al menyspreu.

Als claus diría: «Peus y mans clavàume»;

a l’açot: «Déxa tot mon còs escrit»;

diría a les espines: «Coronàume»,

mes a la llança: «Amàgat en mon pit!»





DIA 19


Pondus allevat amor.

Es l’amor la dolça corda

que’m lliga a mon Estímat,

qui, llaut ben afinat,

al seu Cor lo meu acorda.





DIA 20


Demanaren al amich en

que estava honrament.

Respòs que en entendre

e amar son Amat.

(R. Lull.)

Lo que jo us doní de pena

voldría darvos de goig,

y aprés de passar per boig

arrocegar la cadena.

Y jo y tot arrocegat

per lo carrer d’Amargura,

voldría en una creu dura

ser ab Vos crucificat.





DIA 21


Dominus illuminatio mea.

(Psalm 26.)

Quan m’agenollo vora l’altar,

no es pas la llantia qui m’ilumina:

es vostra cara, l’alba divina

que del cel vessa lo dia clar.





DIA 22


Deu no t’ha dit quin dia vindrà la mort,

perque ni un sol ne perdes d’aquesta vida.

Desterrat en la terra, pènsa ab l’exida;

navegant de la Gloria, pènsa ab lo port.





DIA 23


Oh creu, oh ma dolça creu,

astre que guia mos passos,

rèb mon còs entre tos braços,

y dónam lo de mon Deu.

Dónam lo còs de mon Deu,

que’l guardaré mentres visca;

y la llum del sol no m’isća,

si vull altre amor que’l seu.





DIA 24


Esse cum Jesu, paradisus.

(Imit.)

Sol ab Jesús, oh dolça companyía,

per sempre més qui s’hi pogués quedar!

digàuho Vos, digàuho Vos, María,

sol ab Jesús si hi fa de bon estar!





DIA 25


Pondus allevat amor.

Pobra viola! l’home’t calciga

mentre’l perfumes ab ton olor;

si no li fosses tan dolça amiga,

si l’espinasses com una ortiga,

te portaría sobre’l seu cor.

Cotomes blanques de l’asceteri,

tan amoroses ¿quí us vol? dièu.

¿Cors, quí us escolta, veus de psalteri?

mes… sí, us escolten a l’hemisferi

a voladuries àngels de Deu.





DIA 26

PERDÓ


JESÚS

— Jo tenía un jardinet,

lo plantí per ma delicia,

lo plantí de geçamins,

m’ha donat tan sols ortigues.

— Eix jardinet es mon cor,

perdonàulo, vida mia. —

—Fugí del niu del cor meu

l’aucellet que jo hi tenía;

pels abeuratges del món

dexà les aygues de vida.

—Perdonàulo, bon Jesús,

jo l’aucellet conexía.

— Jo tenía un fill amat,

li ensenyí a polsar la lira;

ha fugit del meu palau

y canta en l’host enemiga.

—Jo so’l fill ingrat, jo so;

perdó, Jesús de ma vida.





DIA 27


En cada cor un sagrari

en vostra amor somniau,

y es, ben sovint, un Calvari,

trist de mi, lo que hi trobau.

Si en tanta creu sols un dia

rellevarvos jo pogués,

¡que joyós hi moriría

d’aquexos tres claus sospès!





DIA 28


Oydà, pescadors

de la Galilea,

lo bon Jesuset

vos fa una barqueta,

la fa, com la Creu,

d’un troç d’olivera,

mentre’n va texint

María la vela.

Ell mateix un jorn

baxarà a la pesca,

seguint d’un a un

les mars de la terra,

pescant pecadors

per la Gloria eterna.





MARÇ




DIA 1


Amichs meus, si’m veyeu trist,

parlàume de Jesucrist

y’m tornarà l’alegría.

Oh! tornàumen a parlar

si’m vesseu malaltejar,

que’l plaher me goriría.





DIA 2


Pondus allevat amor.

Sota mos peus la terra avuy tombeja[1]

com un fossar

hont com un cuch l’humanitat taupeja,

quan Deu ¡ay! l’ha creada per volar.

Jo no’n vull rès de quant pel món rodola,

jo no’n vull rès,

no vull ser taup, vull ser aucell que vola

del llim desprès.





DIA 3


Pondus allevat amor.

Per un camí sembrat de creus

cap al Calvari jo partía;

quantes espines per mos peus!

dintre mon cor quína agonía!

Portant la Creu, l’Amor trobí,

volguíl aydar a dur la seva,

mes, quan l’espatlla hi arrambí,

trobíla sense la creu meva.





DIA 4


In nidulo meo moriar.

(Job.)

Algun dia, del Sagrari

ne deyen lo columbari

los qui hi solíen niuar;

oh cors, volèmhi, volèmhi,

aucells de passa, niuèmhi,

fèmne nostre colomar.





DIA 5


Pascitur inter lilia.

(Cant. 2, 16.)

Oh lliris de l’estrellada,

quín jardiné’us ha plantat?

¿Ab quín plor vos ha regat

qu’encara’n plou la rosada?

Jo conech al Jardiner,

jo conech los ulls que hi ploren

en son jardí, quan anyoren

a qui lliri no’n vol ser!





DIA 6


A la presó del Sagrari

quín Près hi hà tan hemós!

Jo li vull dir al clavari

que’ns hi empresone a tots dos.





DIA 7


Heu quam sordet terra dum

cælum aspicio.

Lo dexarte, oh món dolent,

ho fiu un xich a desgana:

al primer pas que doní

me semblà perdre una traba,

y’l camí ja menys costós

aviat fou terra plana;

mes avuy ja’n so tan lluny

que’l tornarhi’m fa montanya.





DIA 8


Transmigra in montem sicut passer.

(Psalm. 50. 10.—2.)

Són les cimes acimades

les que abans ab ses besades

cobreix d’or lo sol novell;

d’allí baxen les riuades,

allí puja’l blanch anyell;

allà vola nit y dia

sospirant l’ànima mia,

mes allí l’àliga hi nia

y jo so un trist passarell!





DIA 9


Pondus allevat amor.

Jesús lo cel va dexar

per abraçarse ab la Creu;

jo de sos braços, en breu,

al cel espero pujar.

Oh Creu, tu’m faràs d’escala

per arribar a Jesús,

per ço dormo al teu dejús,

com un pollet sota l’ala.





DIA 10


Pondus allevat amor.

Per nostre Senyor los xichs són los grans,

los grans són los xichs;

los més indigents de tots los humans,

si del bon Jesús són los més amants,

seràn los més richs.





DIA 11


Lo rosari de mes penes

jo esgranava un dia, trist;

quan n’acabava les denes,

me donà’l seu Jesucrist.

Repassant ara les seves

desde’l Pessebre a la Creu,

me recordo de les meves

sols per dir: gracies, mon Deu.

Vos, ab vostres mans divines,

dins l’hort de Getsemaní

fent la corona d’espines,

me’n tirau les flors a mi.





DIA 12


Salve corona gloriae.

gemmis et auro pulchrior.

Axamplàu exa corona

que’l món vos dona,

perque hi càpiga’l meu front;

no mereix tal companyía

la testa mia,

mes sí que’n mereix l’afront.





DIA 13


Pondus allevat amor.

Plora Jesucrist

ab aquell que plora,

y ab quin plor tan trist

quan ningú l’escolta!

Miràulo al bon Deu

y a la Creu que porta;

tot portant sa Creu

portarà la vostra.





DIA 14


Mostrás l’A mat a son amich

vestit de vermeyls vestiments.

(R. Lull.)

Seguiré a mon Estimat

per les petjades sagnoses,

dexaré totes les coses

per un Deu crucificat.

Obrem tos braços, oh Creu,

embriàgam de martiri;

oh que dolç serà morirhi

crucificat ab mon Deu!





DIA 15


Vuyl morir en los delits

d’aquest mon.

(R. Lull.)

«Vína,—’m diuen sovint veus de sirena,—

es plè de flors lo terrenal verger.»

Jo ab los braços y’l cor sense cadena,

dich: «lo plaher de viure sense pena

val la pena de viure sens plaher.»





DIA 16

LOS DOLORS DE LA MARE DE DEU


Fac me tecum piè flere

Crucifixo condolere,

donec ego vixero.

Dolça mare dels Dolors,

veyent que la terra enflora

vostra rosada de plors,

mon pobre cor que us adora

diu sovint: Si’l cel no plora,

no riu la terra ab ses flors.





DIA 17


Pondus allevat amor.

¡Pobre Jesús! ¿quí canta vostra gloria?

Perla del cel ¿quí us guarda dins son pit?

perden de Vos los hòmens la memoria,

per companyó vos dexen sols l’oblit!

¡Pobre Jesús! vida de nostra vida,

¿quí us obre’l cor quan hi truqueu plorant?

y al vostre Cor que aletejant nos crida,

¿quí li’n sent grat de que’ns estime tant?

¡Pobre Jesús! vostra agonía amarga

no s’ha acabat en l’arbre de la creu!

¡Ay! lo pecat la Passió us allarga.

¿Oh! qui fervos pogués de Cirineu!





DIA 18


Tots los carrers són d’amargura

per Jesucrist que hi du la Creu,

los rega tots ab sa sanch pura

que es trepitjada arreu, arreu.

Lo traydor Judas viu encara;

en cada poble hi hà un Pilat:

per dar revessos a sa cara

cent Malcus té cada ciutat.

Calvari amunt plora sa Mare

y a tothom diu ab trista veu:

—Mon Fill santíssim es ton pare,

¿no li vols fer de Cirineu?





DIA 19

SANT JOSEPH


Ite ad Joseph.

(Gen. 41, 55.)

Sabis del món, donchs per què us diuen sabis,

si ab vostres llums nadau en la foscor,

són una font sens aygua vostres llavis,

y una nit sens estrelles vostre cor.

La llum del cel d’altra fontana brolla

davant d’un obrador de Nazareth;

als peus del Noy Fuster qui s’agenolla,

beurà la sabiesa si’n té set.





DIA 20


Pondus allevat amor.

Florejat de cinch ferides,

me sembla mon Aymador

lo roseret de l’amor

guarnit de roses florides.

Vora Jesús en la Creu

la Verge passa’l martiri:

diríeu ¡ay! qu’es un lliri

d’un roser florit al peu.





DIA 21


Sentint colps de martell dalt del Calvari

Eva pregunta a Adam: —¿Què hi deuen fer?

¿Deuen, potser, clavarhi

a qui nostre gran crim baxa a desfer?

—Sí, — responguéli Adam a sa muller; —

solden, damunt l’enclusa de la serra,

la cadena d’amor

que ¡ay de mi! un dia la perduda terra

lligava al Criador.—





DIA 22


Tamquam leones ignem

spirantes ab illa mensa recedamus.

(St. Joan Chrys.)

Sortiré del tabernacle

com l’Apòstol del Cenacle,

com Moysès del Sinahí.

Oh presoner del sagrari,

jo vull ferme incendiari,

mes de vostre amor diví.

D’exa amor que m’assoleya

voldría ferne un teya

que ilumine’l món pervers;

vull ferne antorxa sagrada,

que ab sa immensa flamarada,

incendíe l’univers.





DIA 23

A JESÚS EN LA CREU


Quis fecit hoc? Fecit

amor.

(St. Bernat.)

Quan contemplo la vostra fesomía

per hont transpira l’ànima d’un Deu,

ja adormit en los braços de María,

ja elevat en los braços de la Creu;

quan de peus y de mans ¡ay! vos oviro,

oh dolç Jesús! en dura creu clavat,

quan vostre Cor amorosíssim miro

ab una llança obert de bat a bat;

quan com Tomàs entrant per la ferida

veig lo món de l’amor en vostre pit,

y com un paradís en sa florida

puch contemplar a pler vostre esperit;

quan al morir veig qu’abaxau la testa,

a l’home ingrat per darli un bes d’amor,

morint ab Vos mon esperit contesta:

Jesús, qui no us estima no té cor.





DIA 24


Pondus allevat amor.

La fè es l’alba serena de la Gloria,

la Gloria es lo migdía de la fè;

la fè en que visch sía la fè en que moria,

y esquinsada la fosca mortuoria,

aleluya, aleluya cantaré.





DIA 25

LA MORT DEL LLEÓ


Quis suscitavit eum.

(Genks. 49, 9.)

Del món quan ha fet presa, per set vegades

torna a rugir

lo Lleó del Calvari, y en la Creu dura

s’es adormit.

Si era sòn ò no ho era, nos ho diríen

los seus butxins;

diríansho la llança, llança terrible

que’l Cor obrí.

No té sanch a les venes y’n brolla encara

son ample pit.

Es mort! Es mort! miràulo… ¿De què tremolen

sos enemichs?

Al lleó lo desperta de la lleona

l’aspre rugit;

a Jesús lo dexonden, Verge María,

vostres sospirs.





DIA 26


Pondus allevat amor.

Nostre Senyor Jesucrist

ressucita enguany molt trist

de la negra sepultura;

veu que no ha ressucitat

¡ay! ab Ell l’humanitat

que de la mort es pastura!





DIA 27


Pondus allevat amor.

La de vostre front

quína boniquesa!

la de vostra veu

oh quína dolçor!

la de vostre esguart

quína gentilesa!

¡oh! quín paradís

lo de vostre Cor!





DIA 28


Pondus allevat amor.

L’home pren abans lo fel

de qui de Vos lo desvía,

que no pas la vostra mel,

Jesús de l’ànima mia.

Mes jo vull pendre de Vos

afins lo fel y vinagre,

que d’eix món mal amorós

lo més dolç m’es lo més agre.





DIA 29


Mes esperances florides,

no sé pas si granarèu;

més m’estim vèureus marcides

si no heu de granar per Deu.





DIA 30

MA FLOR D’AMOR


Caderneres d’aquest món

que voltau la floravía,

la seva flor no toquèu

qu’es coronada d’espines.

La flor d’amor,

si volant l’haguesseu vista,

la flor d’amor.

Si voleu venir ab mi,

un esqueix vos ne daría,

nascut al Cor de Jesús,

florit al Cor de María.

La flor d’amor,

si volant l’haguesseu vista,

la flor d’amor.





DIA 31


Ab lo pecat vé l’hivern,

y ab Jesús la primavera;

be ho sabs tu, mon pobre cor,

quin es lo sol que t’alegra.





ABRIL




DIA 1

DIA DEL COMBREGAR GENERAL DELS IMPEDITS


Al Santíssim Viàtich

Quan veniu a dar conhort

al pobre malalt que us crida,

y a qui braceja ab la mort

volau a darli la vida,

més d’un front ensoperbit

no’s dobla com alguna hora…

Ay! los aucells de la nit

no veuen sortir l’aurora!





DIA 2

L’ANUNCIACIÓ DE NOSTRA SENYORA


En sa cambreta de Nazareth

prega la Verge, prega y sospira,

a la finestra té un roseret

que sos ulls reguen quan lo cel mira.

Un dia un Angel ne veu baxar,

y una poncella que may s’obría

mira en ses branques esbadellar,

quan li diu l’Angel: Ave María.





DIA 3


Les glorioles terrenes

són de vidre volador;

lo que Deu dona a mans plenes,

de sa Gloria per estrenes,

es més que montanyes d’or.





DIA 4


Qui més hi fa més hi pert

en aquesta vall de llàgrimes;

mes si es per Deu lo treball,

qui més hi fa més hi guanya.





DIA 5


Un niu de rossinyols en mon cor nia,

voldríen refilar càntichs de mel,

mes sospirant los diu l’ànima mia:

Callàu, caltàu, ja cantarèu al cel,

ja cantarèu en los soleys que anyoro,

quan veuré mon amor de fit a fit;

ací en la terra hont desterrada ploro,

los refilets me donen més neguit.





DIA 6


Pondus allevat amor.

Qui a Deu estima sempre es feliç,

fins en les penes troba alegría:

la nit li porta l’alba del dia;

la vida, l’alba del Paradís.





DIA 7


Vora la mar hi hà un santuari,

y a l’anarmhi a agenollar,

vegí la mar del sagrari

més ampla que l’altra mar.





DIA 8

CANÇÓ DELS AUCELLS


¡Com canten los aucellets,

com canten y riuen!

¿ab sos cants y refilets

sabeu lo que diuen?

Diuen: benhaja qui’ns peix,

qui’ns peix y’ns abeura,

a l’un a l’ombra d’un teix,

a l’altre dins l’eura.

Dona a tots un gra de blat,

de nit una fulla

sols per fernos de teulat

si’l llitet se’ns mulla.

A la merla un floviol,

al tort una lira,

y un violí al rossinyol

que sempre sospira.

Caramellayres boscans

sols sabem cantarlo.

¡Oh, ditxosos los humans

que sabeu d’aymarlo!





DIA 9


Gratia pluvia est

(St. Agustí.)

Es una pluja suau:

qui’s fa vall humil, la copsa;

qui’s fa montanya d’orgull,

no’n tastarà ni una gota.





DIA 10


Pondus allevat amor.

D’Aquell que he tant desitjat

asseguím un dia a l’ombra.

¡Que’n són d’hermoses ses flors!

sa fruyta ¡que n’es de dolça!

y sa brancada en lo cel,

¡oh quína immensa corona!





DIA 11


¿Me dius si tinch voluntat?

ne tenía y la doní,

la doní a mon Estimat

que vol y desvol per mi.





DIA 12


Aurum sub malleo magis

dilatabitur.

(St. Agustí.)

Dexàume encara passer

sota’l martell de la prova;

mallàu y tornàu mallar,

fins a fer ma ànima nova.

Dàu a algú més lo plaher,

jo per Vos que pene y moria,

cada pena m’ha de ser

un grahonet de la Gloria.





DIA 13


Innixa sursum.

Quis me separabit a charitate Christi?

Les amors de que l’ànima s’abeura

les cerco, bon Jesús, en vostre pit;

¿ahont s’abraçarà la toria d’eura

sinó a l’arbre florit?





DIA 14


La malaltía que tinch

benehit qui me l’ha dada;

les malaltíes del còs

són medecines de l’ànima.





DIA 15


Jesús, abans que’l mirarvos,

pèrden mos ulls la claror:

ans que dexen d’alabarvos,

a mos llavis dàu secor;

ans que dexe d’estimarvos,

déxe de batre’l meu cor.





DIA 16

LO PATROCINI DE SANT JOSEPH


Ab vostra vara florida

tocau los cors d’un a un:

tocàu lo meu ja difunt

y, tornant de mort a vida,

se’n volarà cel amunt.





DIA 17


Més d’un clavell hi riu

en ma clavellinera;

¿per què l’adagi diu,

una flor no fa istiu,

ni dues primavera?

Jesús, veníuhi Vos,

veníuhi Vos, María,

que si hi veniu tots dos,

diré a l’Empiri hermós:

Ta primavera es mia.





DIA 18


Entre dues riberes florides

com devalla lo riu á la mar!

Si’l pecat no les ha enterbolides,

tal fluexen al cel nostres vides

entre mig del sofrir y l’amar.





DIA 19


Des que Jesús ha lligat

la meva ànima a la seva,

quan se fa sa voluntat

me sembla que’s fa la meva.





DIA 20


Pondus allevat amor.

Ja que l’ayuga d’aquest món

té la sentor tan amarga,

jo cerco l’aygua del cel,

mes es en lo cel hont raja!

Oh font dolça de l’amor

que la set dal cor apagues,

ja que’l cel es tan amunt

¿per què la vida es tan llarga?





DIA 21


Pondus allevat amor.

S’esborra’l camí misser

que a l’amo y al masover

duya a temples y capelles.

Ay! per qui’l dexa esborrar

també s’esborra’l d’estrelles

que al cel solía guiar.





DIA 22


Pondus allevat amor.

¿Ab quíns bonichs Deu enjoya

lo bri de lliroya

que dura un matí?

¿Ab quíns bonichs la vidalba?

diríeu que l’alba

dels seus la guarní.

¿Què darà l’ànima pura

que fins a la altura

segueix son perfum?

¿Què darà a qui com un ciri,

per Ell, en martiri,

d’amor se consum?





DIA 23


Pondus allevat amor.

Mar y vents vos obehexen,

mes Vos obehir voleu,

y obehiu a Deu y als hòmens

fins a morir en la Creu.





DIA 24


Pondus allevat amor.

En terra’l sembrar,

al cel lo cullir;

ací lo plorar

allí lo cantar;

en terra patir

per al cel gosar.





DIA 25

A LA VERGE DE MONTSERRAT


A tres dits del cel,

María, heu pujada,

a qui hi vol venir

mostrantli l’escala.

Al més animós

li dau vostres ales,

per pujar al cim

ab una volada.





DIA 26

EN LA PRIMERA PLANA D’UN ÀLBUM


¿Fondre no veus la vanitat humana

com borralló de neu?

Si tu dels serafins vols ser germana

y viure eternament al costat seu,

de ton cor bell en la primera plana

escríuhi sols un nom: lo nom de Deu.





DIA 27


Pondus allevat amor.

Mon Deu, ¿per què dàreu ales

a nostre cor amorós?

¿Per què li dàreu les ales

sinó per volar a Vos?





DIA 28


Ruit mundus, si ruit, cur

non migras?

(St. Agustí.)

Tu que enfangat en l’humana desferra,

no axeques may les mirades al cel,

quan la mort vinga a arrencarten d’arrel,

te quedaràs sense’l cel ni la terra.





DIA 29


Cànta, busqueta rossinyolera,

tu que ets parenta del rossinyol,

ara qu’arriba la primavera

cànta y refíla de sol a sol.

Si jo sabía tes refilades,

si jo tenía ta dolça veu,

desvetllaría les encontrades

tan adormides ¡ay! per son Deu!

Diría als hòmens: L’alba s’acosta,

miràu qui envía la llum al món.

Diría al vespre: La llum es posta,

miràu aquella que may se pon.

Miràu l’Estrella, la de María,

y al que du als braços Infant diví,

y matí y vespre, de nit y dia,

Gloria in excelsis cantàu ab mi.





DIA 30


Pondus allevat amor.

Vos sou lo sagrat Navili

que d’esta vida en la mar,

veyent a l’home enfonzar,

li vingué a donar auxili.

Per no dexarlo en l’exili

condemnat a mort cruel,

Esther del nou Israel,

lo deslliura de cadenes,

y de les platges terrenes

se’l ne porta a les del cel.





MES DE LES FLORS




DIA 1


Escoltàu lo que vos diu

l’Hermosa de les hermoses:

—A mon roseret veníu,

veníu a cullirhi roses.

Rosades les trobarèu

de les llàgrimes que ploro,

veyent lluny del roser meu

a mos fills que tant anyoro.





DIA 2


Les dolces olors

de totes les flors

dins un encenser aplegar voldría,

sols per encensar

vostre hermós altar,

de dia y de nit,

aquest maig florit,

oh verge María.





DIA 3

L’ASCENSIÓ DE N. S. JESUCRIST[2]


Pondus allevat amor.

Quan ja de ta terra

Jesús se’n volava,

lo cim de la serra

s’enfarigolava.

L’herbeta axerida

de sos peus exida,

de flors s’esmaltà.

Abelleta, vòla

per la farigola,

abelleta, vòla

pel farigolar.

Ab ses mans matexes

la Verge’n cullía,

semblàvenli dexes

del Fill que partía.

Hi troba, en sa ausencia,

de Jesús essencia,

la seva hi posà.

Abelleta, vòla

per la farigola,

abelleta, vòla

pel farigolar.





DIA 4


Pondus allevat amor.

Lo campanar corona la capella,

corona’l campanar la santa Creu,

com té l’atzur per march, sembla una estrella

que, per durme a camí, m’envía Deu.

Oh Creu de Jesucrist, guía mos passos,

que del desert del món ne vull sortir.

Oh Creu de Jesucrist, òbrem los braços;

que hi dèu ser dolç lo viure y lo morir!





DIA 5


Pondus allevat amor.

María, de vostre Cor

Deu n’ha fet son mirador;

quan des d’ell los hòmens mira,

los torna en pluja d’amor

si li envíen núvols d’ira.





DIA 6

LA ENCARNACIÓ


Dum essel Rex in accubitu suo…

Fasciculus mirrae dilectus meus mihi…

Estant lo Rey en son reclinatori

mon nart dexà sentir sa dolça odor,

que del bell mig del trino consistori,

com dantli seguitori,

de cel en cel va atràurel a mon cor.

Y’l porto en ell com hostia en lo vericle,

y es mon amat per mi

de mirra un bell fascicle,

un rahim de les vinyes d’Engaddí.





DIA 7


Pondus allevat amor.

Verge María, Estrella de la mar,

de la maror del món al recalar,

guardàume de naufragi.

Guiàume al cel, oh Estrella del matí,

Vos que del jorn diví

sou l’amorós pressagi.





DIA 8


Pondus allevat amor.

Que espigues té’l camp!

que herbetes la prada!

y en fulles y brins

lluheix la rosada.

Quants són los brillants

d’exa argentería?

Més són les virtuts

que hi hà en Vos, María.

La platja be’n té

de granets d’arena,

d’estrelles lo cel

en la nit serena,

de gotes la mar,

de raigs d’or lo dia.

Més són les virtuts

que hi hà enVos,María.





DIA 9


Pondus allevat amor.

Vos sou la divina Ayrola

hont lo diví Especier

plantà la fresca viola

del celestial violer.

Hi plantà la setelía

y’l lliriet de Nadal

y herbes de Santa María

remeyeres de tot mal.

Espígols y regalecies

Vos donau des de llavors,

y a qui no’n vol les especies

li’n regalau les olors.





DIA 10

LA PRESENTACIÓ


Pondus allevat amor.

De bat a bat lo temple avuy se us obre,

pel camí de Bethlem quan vos ha vist.

Entràu, entràuhi, aurífich canalobre;

vostra llantia divina es Jesucrist.





DIA 11

BELL MORIR


Somreya morint

un llech bernabita,

sirvent de Jesús

y amant de María:

—¿Per què somriheu?—

un monjo li crida;

—sant era Bernat

y la mort temía.—

Lo llech li respon:

—¿Voleu no somriga,

si tinch al costat

la verge María?—





DIA 12

A L’ESPERIT SANT


Pondus allevat amor.

A l’ombra suau de vostra ala dolça

quí hi pogués dormir,

quí hi pogués dormir!

y com passarell en son niu de molsa,

cantar y morir,

cantar y morir!





DIA 13

PENTECOSTÉS


L’Esperit Sant en l’ànima reposa

com papalló daurat sobre la rosa,

com blanch tudó en son niu.

Oh papalló diví, veníu a extendre

les ales d’or sobre mon pit; veníu,

colom del cel, a encendre

tota la terra en vostre dolç caliu.





DIA 14


Vos sou del Sant Esperit

Reliquiari,

puix al mig de vostre pit

volgué estojarhi

lo tresor de l’infinit.





DIA 15


Et eris quasi hortus irriguus.

(Is. 58-II.)

María, font d’aygua pura

que devallau de l’altura,

nostres cors amorosíu.

Sense Vos l’ànima humana

es una terra secana;

mes si vostra amor hi riu,

es un hort de regadiu.





DIA 16


Curremus in odorem unguentorum tuorum.

(Cant. 1.)

Oh celestial Poncella,

que ompliu d’aroma los jardins del cel,

voldría ser abella

per durli vostra mel

al rusch del món, sedent de mel novella,

y sempre, sempre amarguejant de fel.





DIA 17

A MARÍA


Cui comparabo te?

(Geremíes 2-13.)

Si us comparo a l’aurora que esgrana

son cinyell de brillants per la plana,

Vos sou més hermosa;

si us comparo al colom que voleya

cap al cel que d’amor l’assoleya,

sou més amorosa.

Si us comparo a la rosa florida,

sou, oh Rosa en lo cel esbandida,

més blanca y més vera.

Sobre’ls Angels altíssima y noble,

no hi hà al cel qui la testa no us doble,

sols Deu vos supera.





DIA l8


Forta Judith, oh María,

a nostre socors veníu,

qu’altre Holofernes altiu

vostra Betulia sitía.

Qui lliga l’Esglesia santa

es lo mateix Llucifer,

desenvaynàu vostre acer

y quedarà triomfanta.





DIA 19


Ego quasi Terebintus

extendi ramos meos.

(Ecl. 24-22.)

Terebinte, vostres rames

oh que lluny les exteneu,

les exteneu fins als Angels,

les exteneu fins a Deu.

Extenèules fins als hòmens,

emmantellàulos, si us plau,

no’n farà presa’l diable

de lo que Vos abrigau.





DIA 20


Vos sou la Terra sagrada

no llaurada,

que, sense humana llevor,

produhía

la gentil espiga d’or

de la Santa Eucaristía.





DIA 21


Pondus allevat amor.

Deu a les ànimes belles

de sa gracia les rubleix,

mes a Vos que sou entre ells

la lluna entre les estrelles,

vos omplí de sí mateix.





DIA 22


Lo poeta a la Verge

—Mare estimada, dàumela Vos

de l’Evangeli la perla fina;

donàumel vostre Fillet hermós,

puix d’exa perla sou la petxina.

—Jo, de l’Altíssim perlera mar,

la perla’t dono de l’amor meva,

mes en or verge s’ha d’encastar,

y n’està sense l’ànima teva.

—D’aquexa perla, puix sou l’or fi,

dàume l’escrini, verge María;

si vostra falda fes de coxí,

a mon estable Jesús vindría.





DIA 23

A LA VERGE DE LOURDES


Vos l’ensarmenta un roser de garlanda,

gentil María, la vostra capella,

ab una branca de roses per banda

que vostre angèlich somrís esbadella.

A vostres peus los infants s’agenollen,

vos fan l’aleta verdums y cardines;

d’aygues y boscos murmuris que brollen

semblen versicles d’un cant de matines.

Coloma blanca, dels traus d’exa Roca,

del cel finestra que en terra se bada,

fèune sortir, per tothom qui us invoca,

l’aygua que anyora l’Europa assecada.





DIA 24

CORPUS CHRISTI


Infantó, bell infantó,

que davant la processó

vas sembrant flors de ginesta,

per un Angel te prenguí

que’n sembrava aquest matí,

tan bon punt l’alba sortí

davant lo sol d’exa festa.





DIA 25

RECORT DE LA VETLLA NOCTURNA


Solet vos hi estau a dintre’l Sagrari,

Jesús amorós,

solet vos hi estau, com dalt del Calvari,

mes jo estaré ab Vos.

Jo ab Vos vetllaré; la llantia apagada

mon cor suplirà;

jo ab Vos vetllaré del vespre a l’albada,

d’avuy a demà.

Y un any y un altre any, vindré fins que moria,

de vespre y matí;

ja’n faré’l capdell a dalt de la Gloria

dels somnis d’amor que filo ara ací.

Capella de la Sanch, del Pi, 9 d’Abril de 1893





DIA 26


Pro nobis egenus factus est.

(St. Pau.)

La presó del tabernacle

n’es tancada ab rexa d’or:

lligat ab fortes cadenes

allí tinch mon Aymador.

Aqueix matí de bella hora

ja plorava de tristor,

de tristor y d’anyorança,

¡vàlgans la Verge, quín plor!

Té fam y set de que l’aymen,

no troba més que fredor.

Com es presoner y pobre

de menyspreus aplegador,

trau una mà de la rexa,

demana almoyna d’amor;

no tenía rès per darli,

fíuli almoyna del meu cor.





DIA 27


De la presó del Sagrari

voldría ser presoner,

ab vostra amor per cadena,

y ab Vos per escarceller.





DIA 28


Pondus allevat amor.

Volguereu fer testament

a l’acabàrseus la vida,

y us recordareu de mi

que per la terra’m moría.

Perque no morís de set

me dau vostra sanch divina;

perque no morís de fam

me dau vostra carn puríssima

en la taula de l’amor

de la santa Eucaristía.





DIA 29

COMBREGANT


Pondus allevat amor.

Com tenda d’un sobirà

quan lo sagrari’s badà,

dels Angels la voladuria

me deya en dolça canturia

que cel amunt ressonà:

Jesús es allà,

Jesús es allà.

Quan en mon cor que s’obrí

reposà l’Amor diví,

més aprop de mi y més cèlich

refilava’l chor angèlich

que mos somnis condormí:

Jesús es ací,

Jesús es ací.





DIA 30


Com passarell solitari

presoner en gavia d’or,

jo us veig a dintre’l Sagrari

presoner de nostra amor.

En exa presó tan bella

prop de Vos posàumhi près,

y tancàune la portella

perque no’n puga exir més.





DIA 31

NOSTRA SENYORA DEL SAGRAT COR


En terra a l’home seguir voldría

lo Deu altíssim del Sinahí.

Oh, magnifícal, ànima mia:

peus no tenía,

jo li’n doní.

Si tingués braços l’abraçaría

dalt del Calvari hont vol morí’.

Oh, magnifícal, ànima mia:

braços volía,

jo li’n doní.

De sanch ab llàgrimes regar volía

tes oliveres, Getsemaní.

Oh, magnifícal, ànima mia:

ulls no tenía,

jo li’n doní.

Amar, amarnos de cor volía

d’amor sens mida, d’amor sens fi.

Oh, magnifícal, ànima mia:

Cor no tenía,

jo li’n doní.





MES DEL SAGRAT COR DE JESÚS




DIA 1

SÍMIL


Pondus allevat amor.

Après de la tempesta axafadora,

sovint, com una ullada de l’aurora,

un raig de sol esquexa

lo rúfol nuvolat,

y ab cèlich iris dexa

lo cel hermós faxat.

Aprés qu’ab la tempesta sanguinosa

lo Gòlgota s’arrosa,

un Cor badarse com un lliri ha vist;

d’aygua y de sanch en pluja se desfeya

y dels set sagraments l’iris somreya,

l’iris bell de l’amor de Jesucrist.





DIA 2

QUASI VITIS…


Una sarment hi hà al Calvari

que diu a tot pelegrí:

Vína a seure a la meva ombra

y embriàgat de mon vi.

Lo rahim que a tots regala

es millor que’ls d’Engaddy,

que la sarment es María,

lo rahim son Fill diví.





DIA 3


Sequens me sedisti lassus,

tantus labor non sit cassus.

Tot plorant lo bon Jesús

segueix los passos de l’ànima,

per masíes y ciutats,

d’encontrada en encontrada.

Va trucant de cor en cor,

com pobret de casa en casa,

si pochs lo dexen entrar,

més pochs li donen posada.

Quan los diu que’s mor de set,

li donen fel y vinagre,

y ¡quíns sospirs de tristor!

y ¡quíns plors fa d’anyorança!

Les espines del camí

esquexen sa vesta blanca

que va perdent a borralls

com l’anyell sa fina llana.

Esquexats estan sos peus,

les seves mans esquexades,

y ¡ay! esquexat lo seu Cor,

aqueix Cor que tant nos ayma.





DIA 4

JESÚS ALS HÓMENS


Omnes sitientes venite ad aquas.

Is. 55-1.)

Los que teniu fam

veníu a mon Cor,

qu’ací trobarèu

lo fruyt de la vida;

los que teniu set,

veníu a mon Cor,

qu’ací trobarèu

la font de l’amor.





DIA 5


Quam dilecta larbernacula tua, Domine.

(Psalm. 48.)

!Que be s’està, Jesús, en vostres tabernacles,

quan de la Gloria a onades s’hi vessa la dolçor!

Ací de vostra gracia se veuen los miracles;

val més un dia al temple sentir vostres oracles,

qu’ohir mil anys debatre la terrenal maror.

!Que be s’està, Jesús, a dintre la ferida

de vostre Cor dolcíssim a mon amor obert!

En esta celda mística se sent volar la vida:

la terra ab son desvari marejador s’oblida,

sentint d’Angels y vèrgens lo celestial concert.





DIA 6


Fecisti nos, Domine, ad te, et

inquietum est cor nostrum

donec requiescat in te.

(St. Agustí.)

Lo meu cor en sa volada,

com una agulla imantada,

volava d’ací y d’allà;

vos vegé una matinada

y en vostra amor reposà.

L’abella cerca la rosa;

cerca la basa’l carreu;

la llum de l’alba, l’alosa;

lo cor de l’home reposa

sols en lo Cor de son Deu.





DIA 7


Lo despertarse dins l’eterna flama,

foragitat del Cor de Jesucrist,

obrir los ulls al fons d’allí hont no s’ama…

!quín despertar tan trist!

Jesús, Jesús amable,

si per rentar mon esperit terrós,

me llençau a la pena perdurable,

almenys, almenys no m’allunyèu de Vos!





DIA 8

PARCE, DOMINE


De cada santuari

Jesús sagramentat

ne fa místich Calvari

hont viu crucificat.

Per tot hi hà fonts de vici,

per ço per tot arreu

la font del sacrifici

s’adolla del Cor seu.

Per tot com una mare

que excusa’l seu infant,

diu: —Perdonàulos, Pare,

no saben lo que’s fan.





DIA 9

AL COR DE JESÚS


De sants y santes dolç breviari,

jo vull llegirte de dia y nit;

de Deu que estimo reliquiari,

jo vull penjarte sobre mon pit;

arpa sagrada de só dolcíssim,

jo’t vull extrènyer sobre mon cor;

de l’hort dels Angels lliri puríssim,

véssa en mos càntichs la teva olor.





DIA 10


Quedeme y olvideme

y el rostro reclinté sobre el Amado.

(St. Joan de la Creu.)

L’he trobada en aqueix Cor

la fontana de l’amor

d’aygua fresca y regalada;

aprés que l’aygua beguí,

fontana endins me n’entrí

hont no té l’Angel entrada.

En lo bell mig d’aqueix Cor,

trobí la mar de l’amor,

y’m llencí dintre l’onada.

¿Naufraguí ò no naufraguí?

Jesús, Vos sabeu de mi;

jo per Vos me’n so oblidada.





DIA 11


Passer invenít sibi domum.

(Psalm. 83.—5.)

La tribulació me ve a visitar;

¿per rèbrela be, jo còm ho faría?

ab aspre carés quan la veig entrar,

me poso a la mà de qui me l’envía;

si creix la maror,

me poso en son Cor.





DIA 12


Pondus allevat amor.

A la creu me’n so pujada,

y a Jesús hi so trobat,

y ab una mà desclavada

sobre son Cor m’ha abraçat.

Sobre son Cor m’ha abraçat,

y l’abraç encara’m dura,

y’m durarà la dolçura

per tota l’eternitat.





DIA 13

ALES


Pondus allevat amor.

Jo alçava la maneta a les estrelles,

quan era xich com un esqueix d’hisop;

atènyer somniava les més belles,

¡les veya tan aprop!

Ara so vell, mes de tan altes roses

encara, encara lo desig me puny,

mirarme quan les veig tan amoroses;

mes ay! les veig tan lluny!

¿Del cel hermós per què’m mostrau les gales,

si no’m dexau a sos jardins pujar?

Oh mon Deu, oh mon Deu, dàume unes ales,

ò prenèume les ganes de volar.





DIA 14


Pondus allevat amor.

¿Diheu que vinga a pouar

en la font que al Cor teniu?

No es font d’amor, sinó riu;

no es riu d’amor, sinó mar

hont me voldría anegar.





DIA 15


Ex corde vita procedit.

(Prov. 4.—23.)

Un dia a la mort diguí:

—¿Hont es la font de la vida? —

Respongué: —Mírala allí;—

y en un Cor obert vegí

adollarse una ferida,

y’l llavi encès hi posí.





DIA 16


Pondus allevat amor.

Puix del Cor de Jesucrist

portera’n sou, oh María,

obríume l’entrada Vos

y tancàumen la sortida.





DIA 17


Pondus allevat amor.

No’m cerquèu dins la ciutat;

fugint del món temptador,

de posada he cambiat

a la Llaga del costat

de Jesús Nostre Senyor.

Amichs que cercau posada,

veníuhi d’ayre, veníu;

si hi tingués l’Angel entrada,

dexaría l’estelada

per fer dins ella son niu.





DIA 18


Pondus allevat amor.

Com una tendra poncella,

vostre Cor, quan s’esbadella,

dexa ploure a sos butxins

rosada blanca y vermella

de perles y de rubins.

La llança s’hi envermellía

com lo ferre en la fornal;

y’l gran foch que hi romanía,

si al món baxàs, ne faría

un fogaró universal.





DIA 19


Plus bibo, plus sitio.

(St. Bernat.)

Proví tes aygues un dia,

¡oh Cor del bon Jesuset!

de la mar l’aygua bevía;

com més bevía, més set.





DIA 20


Ecce sto ad ostium et pulso.

(Apoc. 3.—20.)

«Trucàu y se us obrirà»

me diheu Vos a tota hora;

per ço truco a vostre Cor,

¿me n’obriríeu la porta?

So un pobre que vaig pel món

de l’amor captant l’almoyna.





DIA 21

SANT LLUÍS GONÇAGA


A un jove

Si d’un àngel vols la guia,

per volar al Paradís,

prèn les ales de Lluís

que es un àngel de María.





DIA 22


Cor contritum… Deus non despicies.

(Psalm. 50.—19.)

Fugint de Vos ¡que n’he perdut de passos!

Perdó, perdó, mon sobirà Aymador;

cobríume de cadenes y de llaços,

mes, síen mes cadenes vostres braços,

y sía ma presó lo vostre Cor.





DIA 23

COR UNUM


Pondus allevat amor.

Los primers cristians teníen sols un cor,

mes era lo Cor vostre;

Jesús, quan vostre Cor sia també lo nostre,

dels primers cristians tindrèm la germanor.





DIA 24


Si semel introisset in interiore Jesu.

(P. SURIN.)

Oh niu d’amor, oh tàlam de caricies

de mon Espòs diví,

l’humanitat demana al fanch delicies

y’n té la font aquí.

Ah! si sabés a l’ombra de ses ales

que hi fa de bon estar!

Oh, si volgués a les empírees sales

per exa porta entrar!





DIA 25

SANT JOAN BAPTISTA


Quan del grà d’or l’espiga es plena

cap a la terra abaxa’l front.

L’home també, mes si s’omplena,

Jesús, de l’or de vostra mena,

es vostra mà qui cull l’espiga,

y en vostre pit, com dolça amiga,

de vostra amor va a fer la sòn.





DIA 26


Pondus allevat amor.

L’escola de l’amor es lo Calvari;

veníu a estudiarhi,

tindrèu per llibre’l Cor de Jesucrist;

sanch seva són les lletres precioses,

mig lletres y mig roses;

cap llibre tan hermós lo món ha vist.





DIA 27


Pondus allevat amor.

Oh Jesús, en vostre Cor

rebereu ampla ferida,

per obrir a nostres mals

ampla font de medecina.





DIA 28


Pondus allevat amor.

¡Si vostre Cor se m’obrís,

se m’obrís per darme entrada!

¡Oh cancell del paradís

de l’ànima enamorada,

jo en ta porta vull trucar

desde’l matí a la vesprada;

si no m’hi dexen entrar,

moriré a la portalada!





DIA 29


Pondus allevat amor.

Veníuhi tots al cel d’aquesta vida

los que en lo món patiu;

del cor d’un Deu a dintre la ferida

l’Amor hi està catiu.

Jesús, Jesús, si als hòmens jo podía

mostrar aqueix nou món;

si n’hi portàs un sol, no envejaría

la gloria de Colon.





DIA 30


Jesucrist pujà al Calvari,

com Moysès al Sinahí,

una lley a promulgarhi

que, clau d’or del santuari,

a la terra’l cel obrí.

Humanitat, ressucíta:

la lley del Deu de l’amor

no està, com l’israelita,

en taules de pedra escrita,

sinó d’un Deu en lo Cor.





JULIOL




DIA 1


Da mihi bibere.

(Joan 4.—2)

Entre les quatre llagues ab que’ns crida,

Jesús, lo vostre Cor adoradís,

he pres la del costat fresca y florida,

per la font de la vida,

en mig dels quatre rius del paradís.





DIA 2

VISITACIÓ DE NOSTRA SENYORA


Pondus allevat amor.

Jo del camí hermós del cel

seguía la carretera,

quan «Vína»’m digué un estel,

y m’ensenyà la drecera.

María, l’estel sou Vos,

que nit y dia m’aclare;

mes lo camí es borrascós,

dàume la mà, dolça Mare!





DIA 3


Quam laetus est.

quem visitas!

Aquest matí, joliu, joliu,

m’escometé’l Fill de María,

ab sos ditets lo pit m’obría,

y’m tragué’l cor que alabatía

com un aucell que’s trau del niu.





DIA 4


Quid lucidius sole?

(Ecli. 17.— 30.)

Quan del sol pert la claror,

lo dia en la nit s’amaga;

Sol d’eterna resplandor,

la terra sens vostra amor

fora un astre que s’apaga.





DIA 5


Pondus allevat amor.

A l’Esposa dels cantars

l’Espòs axí li parlava:

—Que hermosa ets, amiga meva,

que hermosa ets, oh ma germana!

si hermosa per l’ignocencia,

més hermosa per la gracia.

Ets l’Arca del Testament

de dins y fòra daurada,

de fòra hermosa del còs,

de dins hermosa de l’ànima.

Si tos ulls són de colom,

ta gallardía es de palma.

Que hermosa ets, coloma meva,

que hermosa ets, oh ma germana!

Vína del Líbano, vína;

vína, seràs coronada.





DIA 6

A SOR EULARIA ANZIZU


Quasi columba nidificans.

(Gerem. 48.—28.)

Oh coloma perseguida,

ja has trobat ton colomar;

ja has trobat, cerva ferida,

la dolça font de la vida

que’t feya tant sospirar.

Un bri de llum tu ovivares,

la llum se’t tornà un estel,

com los Tres Reys t’hi guiares,

y aqueix portal, quan hi entrares,

te semblà’l portal del cel.





DIA 7


Dulcia non meruit qui non

gustavit amara.

(Bucchlerus.)

Qui no tastarà les penes

en esta vall de dolors,

en les altures serenes

no tastarà les dolçors.





DIA 8

FLORS A MARÍA


Pondus allevat amor.

A l’ombra d’un gessamí,

mirava un matí

l’estel de l’albada;

cada flor era un estel,

y’l vert cobrecel

era una estrellada.

Jo mirava més joyós

la del cel blavós,

per entre les branques,

com cercant al Jardiner

que tan alt verger

sembrà de flors blanques.

Un aucell que’s desvetllà

les flors espolsà

damunt de ma testa,

y jo deya al gessamí

que’m posava a mi

son vestit de festa:

Si jo fos lo ram florit

que guarneix la nit

ab sa pedrería,

faría ploure mes flors,

com tu, a voliors,

al front de María.





DIA 9

A JESÚS


Veni in hortum meum.

(Cant. 5.)

Lliriet florit,

Roseret rosat,

de perles guarnit,

de flors carregat.

Per tot jo us oviro,

per tot jo respiro

la divina essencia

de vostra presencia.

De les valls, oh Lliri,

Rosa de l’empiri,

floríu cada dia

dins l’ànima mia.

Siàu benehit,

siàu estimat,

Lliriet florit,

Roseret rosat.





DIA 10


Lo vostre dolç sagrari

es per mi lo bescambi de l’amor.

fins ara a cambiarhi

portí mots de glosari,

avuy jo vinch a cambiar mon cor.





DIA 11


Per qui té l’Amor al cel,

¡que anyorívola es la terra!

Mes a Deu que m’hi desterra

no li diré pas cruel.

A l’estel que hi veig somriure

apar que li sento dir:

La terra es sols per morir,

mes lo cel es fet per viure.





DIA 12


Convertisti planctum meum

in gaudium mihi.

¡Oh quína dolça alegría

la que naix en lo dolor!

Es una rosa d’olor

que en lo Calvari se cria

y floreix en lo Thabor.





DIA 13

CASTELLUM


In quo intravit Jesus.

(St. Bernat.)

Deu s’ha format un castell.

de Sèforis en la serra,

per conquerir l’ampla terra

fortificantse dins ell.

Li donà mur de puresa,

per fosso l’humilitat,

per torra una caritat

com may se n’havía encesa.

Deu la terra conquistà

ab lo Castell de María,

y si en ell se refugía

l’home’l cel conquistarà.





DIA 14


Es lo pecat la llaga antiga y nova

que en vostre Cor, que l’ànima me roba,

y en vostra mà y en vostre peu s’obrí;

es lo pecat la mà que les renova,

y jo ¡vil pecador! so lo butxí.





DIA 15

SANTA ANGELA DE FOLINO


Un dia jo plorava avergonyida

davant de Jesucrist crucificat;

passaven a ma vista enterbolida

los dies de ma vida,

y no’n passava ¡ay! un sense pecat.

Era una horrible lepra ma llureya,

de cap a peus rajava d’infecció;

dintre mon còs la pobra ànima jeya,

de la fortor que feya

s’engendrava a l’entorn la corrupció.

De un a un mos membres acusava,

y en tots, confosa, m’acusava a mi;

des de la porta de l’infern mirava

del cel la porta blava,

quan de colp trasportada m’hi trobí.





DIA 16

LO TRIOMF DE LA SANTA CREU


Pondus allevat amor.

Sanch de Jesús, des de la creu,

sanch de Jesús, plovèu, plovèu.

Des que no copsa exa rosada,

tota la terra es assecada,

lo cor humà s’empedreheix,

l’enteniment s’enterboleix.

¡Ay! d’elegit perdent la faxa,

cap a la bestia l’àngel baxa!

Sanch de Jesús, des de la creu,

sanch de Jesús, plovèu, plovèu.

Plovèu damunt de qui us adora,

plovèu damunt de qui us anyora,

sobre l’ingrat que us desconeix,

sobre’l dolent que us aborreix,

sobre’ls vassalls y sobre’ls nobles,

sobre les llars y sobre’ls pobles.

Sanch de Jesús, des de la creu,

sanch de Jesús, plovèu, plovèu.





DIA 17


Pondus allevat amor.

Los astres viuen de llum,

lo lliri viu de rosada,

mon pit vivía d’amor

y avuy se mor d’anyorança.





DIA 18


Ad matutinum laetitia.

(Psalm 29.—6.)

Ja tornau ser mon amich,

Jesús de l’ànima mia,

dels amors lo més bonich,

dels cors lo de més valía.





DIA 19

SANT VICENS DE PAUL


Cant de l’orfe

Pare nostre que estau en lo cel,

quan en terra mon pare’s moría,

vaig girarme a l’altar de María,

com se gira la barca a l’estel.

¿Donchs ahont aniríen mos passos?

¿Cap ahont volaría’l meu cor?

Vos vaig veure, oh Jesús, en sos braços,

y axí us deyen ma veu y mon plor:

Pare nostre que estau en lo cel,

des que pares no tinch en la terra,

lo meu braç axí al vostre s’aferra

com l’abella a la bresca de mel.

Des d’avuy ja tindré qui m’ampare,

ja no trobo lo viure tan trist,

ja en Vos tinch, oh María, una mare,

y de pare’m farà Jesucrist.





DIA 20


Considerate lilia agri.

(Math. 6.—28.)

Miràu los lliris com crexen

a vora’l riu:

ells no filen pas la roba

del seu vestit,

ells no cullen pas ses perles

ni son or fi,

y ni Salomó en sa gloria

va tan bonich.





DIA 21

SANT LONGINO


Sicut balsamum aromatizans odorem dedi.

(Ecli. 24.—20.)

En la Judea hi hà un arbre,

un arbre olorós,

que té la soca de marbre,

les branques d’arbós.

A qui’l puny un raig envía

del bàlsam més fi,

del que enviareu un dia,

Jesús, a qui obría

vostre Cor diví.





DIA 22


Pondus allevat amor.

Blanca y pura sou, María,

mare del Deu verdader.

¿A què jo us compararía?

A la blanca setelía

del diví setelier.





DIA 23


Una creu m’ha regalada,

a la seva afaysonada,

mon Aymador;

es de fusta mal tallada,

mes axís que l’he abraçada

se’m tornà d’or.





DIA 24


Repleatur os meum laude, ut

cantem gloriam tuam tota die.

(Psalm 70.—8.)

Los pensaments que tinguí

cap a Vos han pres volada,

del primer del dematí

a l’últim de la vesprada.

Vostres seràn los vinents,

vostra m’ànima sencera;

cullíu ab mos pensaments

la planta pensamentera.





DIA 25

SANT JAUME. PATRÓ D’ESPANYA


Pondus allevat amor.

Molts conquistadors

ha tingut Espanya,

de quants n’ha tingut

sols Vos l’heu guardada.

Puix vostre bordó

val més que una espasa,

siàune tot temps

l’Angel de la guarda,

que’l gran enemich

la volteja encara.





DIA 26


Pondus allevat amor.

Les estrelletes que’ls ulls clouen

ressol me semblen de sa llum;

los lliris d’aygua que’ls desclouen,

me fan present del seu perfum.

M’hi fa pensar l’alba que’s lleva

quan ja la crida’l rossinyol.

Ay! per una ànima que es seva,

quan Deu hi surt, hi surt lo sol.

Me fa retrets de sa veu dolça

la fontinyola del joncar.

Oh font, rellísca entre la molsa;

oh aucell, redóbla en l’alzinar.

. . . . . . . . . . . . .

Sento sa veu en la boscuria!

oh font, atúra ta remor;

aucells, paràu vostra canturia,

dexàu parlar al meu Amor!





DIA 27


En mon pit tinch una llaga

que’m dona un dolor molt viu,

mes la que Vos hi teniu

lo mal del meu cor apaga

cada volta que hi veniu.





DIA 28

LOS DOS NIUS


(Poesía vasca d’Arzac, dedicada al traductor)

Era a entrada de fosch,

jo caminava un dia,

tot era dolça pau

com dins l’ànima mia.

Vora’l camí una creu

sos braços extenía;

quan arribí allà aprop

murmuri dolç sentía,

murmuri y remoreig

y dolça melodía.

Los braços de la creu

una eura los vestía,

y en l’eura mal penjat

un nieró hi havía.

Ah! si jo fos aucell

ab ells jo cantaría,

qu’en braços de la creu

també mon cor hi nia.





DIA 29

SANTA FLORA


Floret Christus in nobis,

(St. Ambròs.)

Per l’ànima, florir es estimar;

fèu que la mia en vostre Cor floresca,

oh Amor més dolç que la més dolça bresca

que acaba l’abellayre de brescar.





DIA 30


Sortint de vostra capella

dich a les flors del jardí:

Mon cor per quedarse aquí

voldría tornarse abella.

Ensenyàumela, si us plau,

aucellets de la boscuria,

aquexa tendra canturia

ab que a l’Amor galejau.

Cors vèrgens de la masía,

roselles del rosellar,

¿còm ho faré per amar

a Jesucrist y a María?





DIA 31


¿Què es la rahó de l’home? Una llanterna

dins la negror de la més negra nit;

mes si s’acosta a Vos, oh llum eterna,

l’efímer bri de llum de sa lluherna

s’empelta ab la claror de l’infinit.





AGOST




DIA 1

SANT PERE AD VÍNCULA


En lo filat de l’amor

de malles d’argent y d’or

la meva ànima està presa;

un Caçador m’ha agafat,

y ara’m té pres y lligat

en sa real fortalesa.

¡Ay! de pres també n’es Ell,

del sagrari en lo castell;

mes del seu amor los llaços

són per mi doble grilló,

que’l seu pit es ma presó,

mes cadenes són sos braços.





DIA 2


Té lo cel un vestit blau

que cada jorn se rameja:

de dia, de raigs de llum,

de nit, d’esgranall de perles.





DIA 3

LA TRANSVERVERACIÓ DEL COR DE SANTA TERESA


En esta blanca pàgina ¿quín nom hi escriuría

sinó’l del meu amor,

lo de Jesús y’l vostre dolcíssim, oh María?

Ab fletxa d’or un dia

¡si l’Angel de Teresa me’ls escrigués al cor!





DIA 4


Pondus allevat amor.

A la perduda ovella

seguint lo bon pastor:

— Jo moriré per ella, —

deya plorant d’amor.

Estimació insensata

ton cor ha emmetzinat:

Jerusalem ingrata,

com m’has abandonat!

Com sos polls la gallina

volguí covarte un jorn

sota ma ala divina,

dels elegits sojorn.

Ta ingratitut m’abat,

ta crueltat me mata:

Jesusalem ingrata,

com m’has abandonat!





DIA 5

LA VERGE DE LES NEUS


Pondus allevat amor.

Que n’es de blanca

la neu novella

dalt d’una branca

del Pirineu!

Més blanca qu’ella

sou Vos poncella,

poncella y rosa,

mare y esposa

de tot un Deu.





DIA 6

LA TRANSFIGURACIÓ DEL SENYOR


Jam laetus moriar.

(Gen. 46-30.)

Llavis meus, ab noves faules

al meu Jesús no trahíu,

ni li digau més paraules,

sinó les que amor li diu.

Tancàuvos, orelles mies,

de la terra als fals remor,

ja no vull mes alegríes

sentint les del meu Amor.

Tancàuvos, ulls meus, tancàuvos,

ja qu’en la terra l’heu vist,

per sempre més aclucàuvos,

¿no es prou hermós Jesucrist!





DIA 7


Al vèureus en lo cel, Verge divina,

de Serafins en braços arborada,

hermosa clavellina

de la vall de tenebres trasplantada,

la terra, ja anyorívola, a l’Altíssim

digué: Jo’n so la humil clavellinera;

y’l Criador ab un somrís dolcíssim

hi feu tornar l’hermosa primavera.





DIA 8


L’Amat es amable sobre totes amors.

(R. Lull.)

Oh fosser, tu sabs hont són

les boniqueses del món

que alguna hora me somreyen;

veyent qu’en fanch se desfeyen,

cerquí un astre que no’s pon,

y ara mos ulls s’hi assoleyen.





DIA 9

A UNA CIGALA


Pondus allevat amor.

Amagadiça entre’ls pins,

còm cantes, pobra cigala!

mes ¿què’n resta de tos cants

quan arriba l’hivernada?

Cigala, jo so com tu,

jo cantoֹ’l sol que m’escalfa,

mes de tornar a cantar

als dos resta l’esperança.

Hi tornarèm quan lo sol

desgele les nostres ales,

tu a l’ombra d’aquexos pins,

jo en los soleys de la Patria.





DIA 10

PARTINT


Mon Cor a Catalunya més s’aferra

quan la tinch ¡ay de mi! d’abandonar;

m’agraden les zumzades de la mar,

però mos ulls se giren cap a terra.

Me mira somrihent més alt estel

en l’espinós viatge de la vida;

be m’agrada ma terra benehida,

mes ay! mos ulls se giren cap al cel.





DIA 11


Les floretes de la terra

totes tenen aymadors,

y Vos, oh Flor de la Gloria,

com es que’n teniu tan pochs?





DIA 12


Pondus allevat amor.

La blanca papallona de les prades

imatge es de mon cor:

quan té les ales de volar cansades

se dorm sobre una flor.

La flor hont se posà l’ànima mia,

oh Amor, Vos la sabeu;

son nom, son nom diví ¿perquè’l diría?

oh Amor, còm vos diheu?





DIA 13


Del cel per la via

no’s pert una estrella,

com no s’hi perdrà

qui, en seguici d’ella,

pendre vol per guia

la divina mà.





DIA 14

VIGILIA DE L’ASSUMPCIÓ DE NOSTRA SENYORA


Pondus allevat amor.

¿Quí es aquexa que puja y s’arbora

del desert de la terra sortida,

de l’Altíssim al braç recolzada,

gloriosa y vessant de delicies?

¿Quí es aquexa que puja pels ayres

com l’aurora que munta al migdía,

de la lluna crexenta calçada,

y ab lo sol per real mantellina,

com s’eleva en gentil fumerola

lo perfum de l’encens y la mirra?

¿Quí es aquexa? pregunten los Angels,

¿Quí es aquexa? la Verge María.





DIA 15

LA CORONACIÓ DE MARÍA


Lo Criador del cel y de la terra

los demanà un present de nuviatge,

per sa Mare santíssima, lo dia

de sa pujada al trono de la Gloria.

— Jo seré son tapí, — digué la lluna. —

Respongué’l sol: — Jo de mos raigs fintssims,

en lo teler dels dies y les hores,

ab serrells d’or li texiré una túnica. —

Digué la Via Làctea:— Una faxa

jo tinch; si us plau, l’hi donaré per cíngul.—

Lo firmament: — Jo per mantell li dono

lo més blau y més rich de mos domassos. —

— Mes perles vèuse aquí, — diu la mar fonda, —

si sembrarlo voleu de llentiqüeles.

— Nosaltres, coronades de celistia, —

responen les estrelles, — texirèmli

a son front lluminós una corona. —

Les vèrgens afegiren: — Les poncelles

voldríem ser d’aquexa Rosa mística. —

Los profetes de l’arpa y del psalteri:

— Oh! si’ns volgués per trobadors! — exclamen.

Lo rossinyol: — Oh, si’m volgués per músich!

— Jo li vull fer de ceptre, — diu lo lliri.

— Jo, — diu l’aurora, — li faré de trono. —

L’Arcàngel diu: — Jo li faré de patge. —

Mudes callen les veus de la natura,

y, sobre’l cel dels Querubins flamígers,

en lo Sancta sanctornm de l’Empiri,

dexas sentir més divinal col-lotge:

Lo Fill digué: — Jo la pendré per Mare. —

Lo Pare Etern: — Jo la pendré per Filla. —

Y diu l’Esperit Sant: — Jo, per Esposa. —

Li dona aprés la Trinitat augusta

per dot lo cel y per escreix la terra.





DIA 16

A SANT JACINTO


Jonquillo entre les floretes,

entre les pedres llaccí,

lo flayrós nom de Jacinto

malaguanyat es per mi.

Oh Sant meu, flor de Polonia,

si jo us pogués assolir,

si qui ha nascut argelaga

pogués tornar gessamí,

com Vos, als peus de la Verge

me n’aniría a florir.





DIA 17


Vos faig de l’enamorat,

Jesús, y no us amo gayre.

Trist de mi! so flor sehs flayre

pel gran Deu que m’ha criat.

Si fos almenys sens espina,

¡ay! ja que so sense olor,

consol tindría’l meu cor

quan al vostre se reclina.





DIA 18

SANTA CLARA DE MONTEFALCO


A Clara de Montefalco

la’n festeja Jesucrist,

des de’ls braços de sa Mare

com un noy ros y bonich.

María sempre amorosa

bestrau al festeig diví:

— Abràça, Fill meu, a Clara,

puix es ta esposa gentil. —

Mentres ella li obre’ls braços.

Ell ab rialla de nin,

com per joguina, s’amaga

sota’l mantell benehit,

que com un núvol de gloria

veu pels ayres esvanir.





DIA 19


Los hòmens que tot ho amen

¿còm vos poden oblidar?

Si es que en Vos amor no troben,

no troben aygua a la mar.





DIA 20


Pondus allevat amor.

La veritat de l’empiri es baxada

per ser l’estrella del pobre mortal,

¡ay! en la terra no troba posada

y reprenent cap al cel la volada

en mig dels Angels prengué setial.

Puja a la terra la lletja mentida,

totes les arpes li canten llahors;

la llum del dia quedà enterbolida,

y, abandonada la font de la vida,

de mil en mil s’hi moríen los cors.





DIA 21


Jesús no va sens la creu,

ni tu aniràs sens la teva,

qu’es un bocí de la seva

y a tu’t vol per Cirineu.





DIA 22


L’amic gità de sa cambra

totes coses, per ço que hi

cabés son Amat.

(R. Lull.)

Com Vos en l’Eucaristía,

vull ser pobret y petit;

com més xich y pobre sia

més gran trobarèu mon pit.

De mon cor l’humil casella

serà un palau sumptuós,

si, petita, pobra y vella,

es tota plena de Vos.





DIA 23


Pondus allevat amor.

Oh Jesús mon redemptor,

nort que mos ulls sempre miren,

oh mon iman xuclador,

còm m’atrauen y m’estiren

los tirants de vostra amor!





DIA 24


Si jo tingués del rossinyol

la melodía,

dintre’l jardí, de sol a sol

còm cantaría:

Vísca Jesús, visca María!

Si tingués l’arpa ab que David

cantar solía,

tot l’univers de dia y nit

me sentiría:

Visca Jesús, visca María!

Vísca Jesús dolç amor meu,

sol del meu dia;

vísca la Mare de mon Deu

que es Mare mia.

Visca Jesús, vísca María!





DIA 25


Quis ascendet in montem Domini?

(Psalm 23.)

Oviro una alta y lluminosa serra,

jo prou voldría al capdemunt pujar;

mes so un aucell sens ales,

si m’alço un dit de terra

ja hi torno rodolar.

Ayre del cel, onada que’n regales,

ajúdamhi a volar.





DIA 26

LO PURÍSSIM COR DE MARÍA


Per la set que jo tenía

tan mateix trobí la font;

si voleu saber ahcnt,

trobíla al Cor de María,

d’hont prou aygua rajaría

per la set de tot lo món.





DIA 27


Pondus allevat amor.

¿Sabeu per què les estrelles,

aquexes flors y poncelles

que’s posa’l cel en son pit,

sent tan pures y tan belles,

solsament surten de nit?

Perque de nit, quan no riuen

les flors que en la terra escriuen

lo nom de Deu increat,

ab flors que sempre reviuen

l’home’l veja rubricat.





DIA 28


Pondus allevat amor.

La menta traydora

floreix y no grana,

tan enganyadora

com la gloria humana.





DIA 29


Pondus allevat amor.

En lo breçol de ma vida

quína estrella m’hi sortí!

la estrella de la esperança,

de la fè y l’amor diví.

Mentre’m somriu amorosa

una cosa li vull dir:

Quaranta anys hà que’t seguexo,

sempre m’has tret a camí,

síes ma estrella del vespre,

oh ma estrella del matí.





DIA 30

SANTA ROSA DE LIMA


Pondus allevat amor.

D’Amèrica so la flor,

del Nou Món primera rosa:

jo ho voldría ser d’olor

per qui’m diu: Síes ma esposa,

Rosa meva del meu Cor.





DIA 31

SANT RAMON NONAT


Florebit in aeternum

ante Dominum.

Del cor ignocent y pur

lo lliri blanch ne té enveja:

los habitants de l’atzur

diuen qu’es del jardí llur

la flor que en terra blanqueja.





SETEMBRE




DIA 1

AL MIRASSOL


Enterrogaren l’amic, en que

manera lo cor del home se

converteix a amar son Amat?

Respon dient: com al sol lo girasol.

(R. Lull.)

Al mirassol del jardí

— Pàrlam de Deu, — li diguí, —

puix en tu se’m manifesta.

Nostre iman es son amor,

a mi’m fa girar lo cor,

si a tu’t fa girar la testa.

L’anyoro quan es ausent,

l’adoro quan es present

en la santa Eucaristía;

vida y llum de l’esperit,

sa posta m’obre la nit,

sa sortida’m porta’l dia.

Tu ets del sol l’enamorat,

jo estimo a qui l’ha criat,

com tu miràntmel extàtich.

Pàrlam sempre del meu Sol,

gentil flor del mirassol

y’t pendré per catedràtich.





DIA 2

POST SCRIPTUM DEL SOMNI DE SANT JOAN


De Jesús dolcíssim Cor,

Flor que’ls Angels enamora,

cantant les abelles d’or

que bresquen dins exa Flor,

fèu que jo no’m quede fòra.





DIA 3

ALBADA


In matutinis meditabor in te.

(Psalm. 62.)

Cada matí ma pensa a Vos se’n puja,

com la rosada al sol;

fèu que’n devalle en regalada pluja

de gotes de consol.

Al cor desconfiat dàu esperança;

aminoràu a l’orfe l’anyorança

y a la viudesa’l dol;

als cegos enviàu la llum del dia,

als tristos l’alegríà,

suau refiladiça al rossinyol.





DIA 4


Prenèu, Jesús, lo meu cor,

per més que sia de terra,

y omplíulo com una gerra

de la mel de vostra amor,

y diré a la gent vehina:

Compràu de la dolça mel;

los abellayres del cel

no’n cullen pas de més fina.





DIA 5


D’alegríes sense pena

no se’n cullen pas aquí;

que puge al jardí dels Angels

aquell qui’n vulga cullir.





DIA 6


Pondus allevat amor.

Quín terratrèmol de guerra!

armantse per tot arreu;

me sembla veure la terra

volent fer cara a son Deu!

De per tot està emboyrada:

que núvols poblen l’atzur!

mes… damunt la nuvolada,

¡quín cel hi somriu tan pur!





DIA 7


Amor non amatur.

(Sta M. de Pazzis.)

Tothom cerca la llum d’una lluherna,

¡ningú fa cas del sol!

Jesús, Jesús, oh sol de llum eterna,

¿per què, per què l’humanitat no us vol?

¿Per què l’home de Vos no s’enamora,

sobirana bellesa de mon Deu?

¿La vida que li dareu per què esflora

d’ídols de carn farumejanta al peu?





DIA 8

LA NATIVITAT DE NOSTRA SENYORA


A la Verge de Betarram

Anegantse en lo Gave una pastora,

axís qu’a Vos implora,

del riu que la cativa

tornàreula a la riba,

ab lo remolch d’un ram,

Verge de Betarram.

Avuy lo riu que de l’infern s’engega

aygues avall lo genre humà arrocega,

y a Vos, oh Verge, implora,

com la gentil pastora.

Donàuli vostre ram,

Verge de Betarram.





DIA 9

LO SANT NOM DE MARÍA


Per brodar lo vostre nom

en ma bandera,

oh Mare del boi Jesús,

me’n falta seda;

donàumen Vos un argent

de la més bella,

donàume Vos lo fil d’or

y alguna perla.

Mes, jo so mal brodador,

oh Mare meva,

brodàumeli Vos, si us plau,

en ma bandera,

vora’l nom del bon Jesús

que m’assoleya,

com vora’l sol de l’amor

la lluna plena.





DIA 10


Nom dolcíssim de María,

angèlica melodía

que baxà del paradís;

en la llengua de mos avis,

avuy emmela mos llavis

y’l meu cor anyoradís.





DIA 11


Si’t sembla amarch lo ben viure,

serà dolç lo ben morir,

quan, al fer l’últim sospir,

Jesús te vinga a somriure.





DIA 12


Pondus allevat amor.

¿Per què m’heu fet tan petit,

Vos que sou tan gran, mon Deu?

Perque axís lo no-rès meu

cerque lo vostre infinit.

¡Oh! si us arribo a trobar,

ja que de mi estau gelós,

voldría pèrdrem en Vos

com una gota en la mar.





DIA 13

A UN CLAVELL DE PASTOR


Pondus allevat amor.

Passant pel pradell,

hi cullo un clavell;

cinch fulles tenía,

¡cinch lletres de sanch!

¿En un paper blanch

quí me les envía?

De mon Estimat,

clavell encarnat

al sí de María,

retrato es aqueix,

puix son còs mateix

cinch llagues tenía.

L’imatge es lleyal,

mes l’original

¿hont lo trobaría?

Clavellet diví,

veníu Vos ab mi

ò ab Vos jo vindría.





DIA 14

LA EXALTACIÓ DE LA SANTA CREU


Pondus allevat amor.

Oh creu, dolcíssima creu,

la que Jesús me regala!

me la regala de fanch,

la prench com si fos de plata,

la prench com si fos d’or fi

de diamants estrellada.

De la creu enamorat

jo ab tot mon sér m’hi abraçava;

mentres m’abraço ab la creu

a mi’l bon Jesús m’abraça.





DIA 15


Semper caecus fuissem nisi

tu me illuminasses.

(St. Agustí.)

Nostra rahó es una cega,

que, en un camí barrancós,

ab la fè la guia un àngel,

sens ella la guia un goç.

De la fè ab la clara estrella,

bon àngel, guíans a tots,

que ¡ay! los barranchs de la via

ja sòn plens de viadors.





DIA 16

LOS DOLORS DE NOSTRA SENYORA


—¿Quí t’ensenya exes cançons,

rossinyol de Palestina,

quí t’ensenya exes cançons.

que per mestre jo’l pendría?

—Les he apreses a Bethlem

quan hi cantava María. —

— Tortoreta de Sion:

¿hont aprens tes elegíes,

que fan plorar de tristor

les salzeredes de Siria?

— Les he apreses a Salem

quan hi plorava María.





DIA 17

IMPRESIÓ DE LES LLAGUES DE SANT FRANCESCH


In foraminibus petrae.

En los forats de la pedra.

(Cant. 2.—41.)

A sor Eularia Anzizu

— Oh coloma sense fel,

coloma d’aletes blanques,

que’t plavíes al matí

vora’l torrent de les aygues,

¿còm te’n voles tan dejorn

a les celdes solitaries?

¿Que voldríes ferhi niu

com les tórtores boscanes,

inforaminibus petræ,

de la pedra de Pedralbes?

— Les clivelles hont niu faig

de Sant Francesh són les Llagues,

roses que’l pobre d’Assís

al bon Jesús ha robades. —





DIA l8

LA TÓRTORA


Pondus allevat amor.

La tortoreta que plora

es l’Esglesia que s’anyora

privada del seu Espòs;

en sa penosa viudesa

la sola cançó que ha apresa

es un gemech amorós.

Ab sos pollets que be estima

de la creu niua en la cima,

dintre’l sí del seu Amat,

hont entrà per la ferida,

y ab sos fills tindrà acullida

per tota l’eternitat.





DIA 19


Pondus allevat amor.

En cada font de la serra

s’emmiralla algun estel;

ditxós l’ull que ací a la terra

copía un bocí de cel.





DIA 20


Vultum non lumina celat.

Dum lucem habetis, credite in lucem.

Quan veig encendre en la nit bruna

a cada estrella’l seu gresol,

virginal ròcech de la lluna,

que es d’elles totes cap-de-dol;

quan veig lo sol com una brasa

guspirejar ara a l’istiu,

— Senyor, — exclamo, — en vostra casa

de quínes llanties vos serviu!

— ¿De quínes llanties me servexo? —

ferit del cor me responeu, —

ab llums més altes resplandexo,

y encara l’home ¡ingrat! no’m veu! —





DIA 21

PENSAMENT DEL VENERABLE RECTOR D’ARS


Deu crià l’aucellet per cantar,

y canta y refila;

Deu als hòmens ha fet per amar,

mes ay! no l’estimen!





DIA 22

VEREMANT


Cum amat Deus, non aliud

vult quam amari.

(St. Bernat.)

Tu que culls rahims de fel

en les vinyes de Sodoma,

vína a la vinya de Roma

que’n té de sucre y de mel.

Si entre’ls ceps divins t’internes

trobaràs lo Vinyader

que’t farà entrar al celler

de les dolçures eternes.

¡Quína gelada ha caygut en los cors,

que sols a Vos, oh Jesús, no us estimen!

Totes les vinyes del món s’esgotimen

sinó la vinya de vostres amors!

Rahim que cullen los Sants de la Gloria,

ab tos perfums embriàgam a mi;

del sí de Cristo regàla mon sí,

fins qu’embriach en sos braços jo moria.

Veremadors de plaers celestials,

veníu, veníu a la dolça verema;

qui un sol gotim eucarístich exprema

troba de fel los plaers terrenals.





DIA 23

POST MISSAM


Que be s’està ab Vos aquí,

oh Jesús meu amorós!

¿Voleu que jo’m quede ab Vos,

ò us ne vindrèu Vos ab mi?

¿Quína serà ma alegría,

Jesús dolcíssim, si feu

casa vostra del cor meu,

ò del vostre casa mia!

Montserrat, 23 de Setembre de 1892





DIA 24

NOSTRA SENYORA DE LA MERCÈ


In captivitate securus.

Redemptrix captivorum,

ora pro nobis.

Oh María, aquí’m teniu,

vostra amor a Vos me mena,

mes, posàume la cadena,

que vull ser vostre catiu.

Ja may més me dexèu lliure

sinó per volar al port,

quan ab l’hora de la mort

m’arribe l’hora de viure.





DIA 25


Sufrir per Vos es de lley,

oh Jesús fill de María;

lo Rey pel vassall sofría,

sofrèsca’l vassall pel Rey.





DIA 26


Pondus allevat amor.

Prop del riu

he fet lo niu,

se m’emporta la riuada;

vers la mar

me fa rodar,

¡oh que dolça rodolada!

com d’amor

es la maror,

jo m’enfonzo dins l’onada.





DIA 27


Pondus allevat amor.

Allí dalt del Paradís

una font serena hi raja

que abeura d’amor los sants

en los soleys de la patria.

Tu que hi voles tot sovint,

aucellet de l’esperança,

¡si me’n duguesses un glop

en aquesta vall de llàgrimes!





DIA 28


Pondus allevat amor.

MESTRE

Per tu jo he mort y vull tornarhi,

mes, companyía mon cor vol;

¿a la montanya del Calvari

m’hi dexaràs pujar tot sol?

Nó! Si voleu qu’ab Vos jo moria,

vostres dolors jo faré meus;

sía per Vos tota la gloria,

síen per mi totes les creus.





DIA 29

SANT MIQUEL ARCÀNGEL


Pondus allevat amor.

Coratge, amich! Mes l’hòrrida galerna

que avuy se desinferna,

¿quí la podrà aturar?

¿Sents aprop les zumzades udolar?

Per girar lo torrent que tot ho esborra

¿què som jo y tu? Som dos granets de sorra;

mes Deu ab grans de sorra atura’l mar.

San Sebastian, Agost de 1891.





DIA 30


SITIO

Vingue l’amic a beure en la

font on lo qui no ama s’enamora.

(R. Lull.)

Quan a la copa sagrada

puch beure, cada matí,

com en sa font regalada,

la sanch de l’Anyell diví;

de mos llavis a mes venes|

al sentirla traspuar,

tinch la set de les arenes,

ample llavi de la mar.





OCTUBRE




DIA 1


A reveure, adeu siàu.

(Aguiló.)

La tardor de la vida se m’atança,

mes ¡ay! les flors no’m dexaràn cap fruyt,

sols me dexen lo fruyt de l’esperança

de quant la vida riu avall s’ha enduyt.

De quant dexo en lo món rès se me’n dona,

mon somni renadiu vola més alt;

ma lira, mos amichs y ma corona,

adeu, jo a tots vos trobaré allí dalt.





DIA 2

LO SANT ÀNGEL CUSTODI


Viae ejus, viae pulchrae.

(Prov.)

Un Angelet he vist

al cim d’una capella,

ab una creu d’argent

que en la blavor fa estela.

Lo primer raig del sol

que allà d’allà punteja,

besa ses ales d’or,

ses ales d’or exteses.

¿Bon Angel, vas ò vens?

¿Ton vol ahont s’endreça?

¿Puges a ton atzur?

¿Baxes a nostra arena?

Si baxes d’allí dalt,

si no una hermosa estrella,

bàxam un bri de llum,

que mon camí fosqueja!

Si puges cap al cel,

no’m dexes sol en terra,

oh! déxamhi volar

damunt tes ales belles.





DIA 3

LA PERLA


Nihil, Domine, praeter te ipsum.

(St. Thomàs.)

Quan veu l’aurora que brilla

surt a obrirse la conquilla,

ses llàgrimes per copsar;

de quiscuna’n fa una perla,

que a l’argenter, per haverla,

faría gaviejar.

Vos sou l’aurora divina,

y ma ànima es la petxina

que de rosada’s rubleix;

de perles prou me n’heu dades,

de les de vostres mirades;

¡jo us voldría a Vos mateix!





DIA 4


Solo Dios basta.

(Sta. Teresa.)

He perdut tot quant tenía,

mes trobí a mon Estimat,

y ja tinch lo que volía

per tota l’eternitat.





DIA 5


Da… terram ut accipias coetum.

(St. Pere Chrysòlech.)

La terra desde’l cel blau,

còm se dèu veure petita!

Angelets que hi devallau,

sa pols y cendra tiràu

als ulls d’aquell que hi habita,

dihentli: Per eix terròs

que’l riu del temps arrocega,

no perdes l’etern repòs

del palau esplendorós

hont lo cor ses ales plega.





DIA 6


Pondus allevat amor.

Del roseret de l’amor

cada espina es una rosa;

me l’envía l’Aymador

esperantme a la seva ombra.





DIA 7

LO ROSER DE TOT LO MÓN


La Verge seya un dia

vora, voreta’l mar,

les ones a ses plantes

no’s cansen de jugar,

juguen a darli perles,

qui més li’n podrà dar,

perles que diuen totes:

¡vullàunos aplegar!

Comença de cullirne,

cullirne y enfilar,

com més Ella n’en fila

més vénenla a arruxar.

Passava Magdalena,

li’n varen agradar:

— Donàumen unes xiques

per fermen un collar.

— Vos ne daré una altra hora,

si les sabeu guanyar.

De perles y de roses

del cèlich roserar,

ne vull fer un rosari

que’l món ha de lligar.—





DIA 8

POSTCOMMUNIO DEL DIA DEL ROSER


Pondus allevat amor.

Per robar sa dolça mel

l’abella volta la rosa;

jo vostra mel generosa

vos robí, oh Rosa del cel,

puix lo vostre Emmanuel

ja en mon pit dorm y reposa.





DIA 9


Pondus allevat amor.

De penyores prou ne tinch

de l’amor gran que us devora,

mes jo vull altra penyora,

lo Penyorer jo pretinch.

Siàu Vos la llum que’ns mostre

ab quína amor nos voleu,

jo us donaré lo cor meu

y Vos me darèu lo vostre.

Cambiàu mon fanch en or,

y’m dirà l’Angel que’m mira:

— Avuy has fet bona fira,

firetayre de l’amor.





DIA 10


Quan jo era xich, ma creu era petita;

quan m’he fet gran, me la donau major;

de camp que creix més gran es la cullita:

crésca la creu, mes crésca vostra amor.





DIA 11


Praebe, fili mi, cor tuum mihi.

(Prov. 23.-26.)

Cada dia’l bon Jesús

truca a ta porta;

obrintli de bat a bat,

sa veu escólta:

— La caseta del teu cor

es petitona;

si vols allotjarmhi a mi,

l’ompliràs tota;

si hi allotges a algú més,

me’n traus a fòra. —





DIA 12


Oh amor! oh amor! quam

ardenter amas et quam

parum amaris!

(Sta. Magd. de Pazzis.)

L’afecte ab que Deu nos ama

es un incendi d’amor

que vol ab braços de flama

abraçar lo nostre cor;

la terra abraçar voldría,

y ella, que’s va cor-gelant,

s’allunya de nit y dia

d’Aquell que l’estima tant!





DIA 13


¡Senyor, Vos m’heu enganyat!

Me prometíeu cadenes

y’m donau la llibertat;

me parlaveu sols de penes,

y’m donau ja les estrenes

de vostra felicitat.

¡Senyor, Vos m’heu enganyat!





DIA 14

LA MATERNITAT DE NOSTRA SENYORA


Flores mei fructus.

(Ecles. 24.-23.)

En lo jardí de l’Esglesia

verdeja un arbre ufanós,

del fruyt de vida que porta

ne viuríen tots los cors.

«Veníu a descarregarmen,»

apar que diu generós,

«de la corona que’m pesa

enriqueríaus a tots.»

D’aquexa fruyta donàumen,

oh Mare del Redemptor,

que vostre Fill es la fruyta

y l’arbre fruyter sou Vos.





DIA 15

SANTA TERESA DE JESÚS


Dono tuo accendimur… et ascendimus.

(St. Agustí.)

La vostra ploma, oh Teresa,

una ploma es de cap d’ala;

no les tenen pas axís

la garsa real, ni l’àliga.

¿Vos la daría un Aucell

dels que’l cel vos enviava?





DIA 16


En mi por ti me moria

y por ti resucitaba,

que la memoria de ti

daba vida y la quitaba.

(St. Joan de la Creu.)

Jo estimo y so estimat,

per una eternitat

refilaré exa troba.

Jesús, que’l cor me roba,

robar me dexa’l seu,

y’l paradís es meu.

Jo estimo y so estimat,

jo so emparadisat

en exa terra ingrata;

la dolça àmor que’m mata

la vida’m torna a dar,

per ser amat y amar.





DIA 17

SEMBRANT


Incrementum dat Deus.

(St. Pau.)

Un dia del meu pare en la vessana

a solch y a exàm sembrava’l sègol d’or;

aprés, seguint la musa catalana,

també sembrí, però sembrí en lo cor.

Bon ermità, que des d’eix cap de serra

aguaytes ací baix com un estel,

de les llévors que jo sembrí en la terra

ne veus grillar algunes en lo cel?





DIA 18

DEL VENERABLE RAMON LULL


Tot pensant ab qui es ma gloria

he perdut l’enteniment;

de tant tenirlo present,

he perduda la memoria;

restam sols la voluntat

per amar més a l’Amat.





DIA 19


Pondus allevat amor.

De la bella fontana de la vida

jo les sé prou les veus;

mes ¡ay! si tinch de cérvol la ferida,

no’n tinch los àgils peus.

Prou les sé de la roca les clivelles

hont viure y reposar;

colom del cel, dónam tes ales belles,

y hi volaré a niar.





DIA 20


De coelo respexit Dominus.

(Psalm. 32.)

Dalt de la volta blava

he vist parpellejar dos vius estels;

he cregut qu’era Deu que m’aguytava

des de l’explèndit mirador dels cels.

Enamorat d’aquell mirar dolcíssim,

jo de genolls en terra so caygut;

no sé si aquexos ulls són de l’Altíssim,

però m’han somrigut.





DIA 21


L’AMICH

— Oh rius que’n baxau, ¿al cim de la serra,

desfent lo camí, quan hi tornarèu?

—Quan, prenent lo vol, remunte a son Deu

l’home capficat al llim de la terra.





DIA 22


lncolatus meus protongatus est.

(Psalm. 119.)

He vist uns ulls hermosos que’m somreyen

dalt, a través del cortinatge blau,

y — Estíma més, estíma més, — me deyen, —

ja hi pujaràs un dia a mon palau. —

D’ençà qu’axí’m parlaren les estrelles,

de dia y nit jo miro’l firmament,

y no veig may obrirsen les portelles,

y ací en la pols me fonch d’anyorament.





DIA 23

TARDOR


Passà ma joventut; sobre ma testa

no escampa ja l’hivern flor de ginesta,

sinó flor d’ametller.

Ma vida terrenal es a la posta,

l’eterna primavera se m’acosta;

¿quan hi entraré, oh Abril, en ton verger?





DIA 24


Pondus allevat amor.

Mon front cap a la terra se decanta,

Sol de l’amor etern;

¡una ullada de llum per exa planta

que arriba ja a l’hivern!

Y veuré, ab aqueix sol de primavera

que fa rejovenir,

lo torrent de mos anys tornar enrera

cap al breçol llunyà d’hont vaig sortir.





DIA 25

POST COMMUNIO


Pondus allevat amor.

Suara, a tall de poncella

s’esbadellava’l meu pit,

oh Abella del tabernacle,

convidàntvoshi a venir.

Ara ja’l tens a qui estimes;

tórnat a cloure, oh mon pit,

l’abella es dintre la rosa,

no la’n dexes pas sortir.





DIA 26


Pondus allevat amor.

No’m quexo pas de la Creu,

de la Creu que m’heu donada;

Senyor, no me la llevèu,

mes ajudàume a portarla.





DIA 27

SUAVIA THURA DEO


¡Quí pogués fer una gran voladuria

de tots los cors que aletegen! Ses veus

quí les unís en flayrosa canturia,

garba de càntichs de cada endreçuria,

com encenser, per posàrvosla als peus!





DIA 28


Quan Vos no’n sou donador,

oh Amor de l’ànima mia,

que curta es tota alegría!

y que llarch es tot dolor!





DIA 29


Pondus allevat amor.

Deu de penes y dolors

ha texida

nostra vida,

qu’a la font de ses dolçors

cal pujarhi

pel Calvari.

Lo meu cor anyoradiç

quan hi vola

s’aconsola;

puix tota es al paradís

l’alegría

que somnía.





DIA 30


Amor non amatur.

(Sta. Magd. de Pazzis.)

L’amor de l’home es una trista gota,

l’amor de Deu es una immensa mar

d’ahont tota amor brota.

Mes ¡ay dolor! l’humanitat idiota

dexa d’amor de Deu l’immensa mar

per lo del món que es una trista gota!





DIA 31


Es rosari esgranadiç

lo d’aquesta vida humana;

mes Deu, si en sa mà s’esgrana,

ab fil d’or del paradís

ses perles de nou engrana.





NOVEMBRE




DIA 1

FESTA DE TOTS LOS SANTS


Pondus allevat amor.

Jesús, vos feu com lo sol

quan surt al cim de la serra;

les flors que broden lo cel

les feu sortir a la terra.





DIA 2

DIADA DELS MORTS


Pondus allevat amor.

Fill de la terra dura,

net del no-rès,

baxo a la sepultura

pels anys empès.

Mes trobo la baxada

més que feliç,

quan penso qu’es l’entrada

del Paradís.





DIA 3


Si’m donàsseu la penyora

que vull per ma darrera hora

quan vinga la nit,

oh Jesús-Eucaristía,

jo m’adormiría

sobre vostre pit.

Y en lo cancell de la Gloria,

de la mort cantant victoria

l’amor infinit,

oh Jesús-Eucaristía,

jo’m desvetllaría

sobre vostre pit.





DIA 4


La vieillesse qui flétrit le

corps, rajeunit l’dme.

(Lacordaire.)

La tendror de tos quinze anys

riu avall se n’es anada,

cap a la mar de la mort

hont tota vida naufraga.

¿Quí t’esmaxella’l dentat?

¿Quí ha desflorida ta galta?

¿Los brins d’or de ton cabell

quí te’ls torna en brins de plata?

¿Quí’t comença d’encetar

sinó la mort ab sa dalla?

Mes, si ton cor volander

al bon Jesús dona entrada,

l’hermosura del teu còs

reflorirà en la teva ànima,

y la teva ànima en Deu,

flor del cel que sempre esclata.





DIA 5


Pondus allevat amor.

L’amor se’n va del món; ja no s’hi estima,

no són germans los hòmens com ahir.

Mes ¡ay! quan la virtut muda de clima,

la ditxa terrenal la sol seguir.

S’estronca’l riu si ho fa la fontinyola;

la font de tota amor es la de Deu;

si en nostre pit l’amor de Deu s’escola

tots los amors s’estronquen en sa veu.





DIA 6


Nova et vetera, dilecte mi, servavi tibi.



He guardat per vos, oh Estimat

meu, la nova fruyta y la vella.

(Cant. 8.)

De la fruyta y de l’amor

lo primer es lo millor:

jo per Vos tots los voldría,

lo primer y lo darrer,

de la neu de l’ametller

que enflorava’l meu janer,

a la humil tardanería

que l’hivern du a mon verger.





DIA 7


Pondus allevat amor.

A un llaurador que en sa fexa

sembrava daurada xexa,

li diguí: — ¿Quína fiança

teniu de vostra esperança? —

Y ab son dit me signà al cel.

Jo, sembrador de la grana

divina en l’ànima humana,

si’m preguntau, a quí fio

la cullita que somnío,

vos diré: — La fio al cel.





DIA 8


Quan a vostres plantes queya,

miserable pecador,

sentía una veu que’m deya:

«Fill meu, dónam lo teu cor.»

Prenèu mon cor y ma vida,

mon esperit y mon sér,

prenèumho tot desseguida,

mes, dàume vostre voler.





DIA 9


Pondus allevat amor.

Los aucellets que pengen lo niu a més altura,

lo tenen més salvat:

vil cuch que de crisàlida prenguí la vestidura,

lo niu de mos ensomnis, lo niu de ma ventura,

mes ¡ay! jo ¿hont l’he posat?

Si l’he posat en terra, com fa la pastorella,

ja’l posaré alterós;

lo posaré en lo cingle com l’àliga novella,

més alt que l’alta cima, lo núvol y l’estrella,

a frech a frech de Vos.





DIA 10

EN CREU


Sicut aquila provocans ad

volandum pullos suos.

(Deut. 32-11.)

Quan ploro agenollat a vostres peus,

l’arbre regant de vostra Creu sagrada,

me sento més petit que’ls pregadeus[3]

que a l’estiu s’agenollen per la prada.

Mes, quan me sento’l cor aletejar

com niu de somnis en mon pit reclosos

cada punt ab més ganes de volar,

estench, com Vos, los braços amorosos.

Y en seguici de l’Aliga real

que cel amunt ses ales més axampla,

¡ay de mi! encara que aligó nial,

trobo la terra per mon vol poch ampla.





DIA 11


Un dia mos pensaments

trobaven la terra hermosa,

mes, d’ençà que miro al cel,

sempre canten Sursum corda.





DIA 12

LO PATROCINI DE NOSTRA SENYORA


Pondus allevat amor.

Lo timoner de la nau

gira los ulls al cel blau

cercanthi una guia;

navegant jo cap al cel,

los alçaré a mon estel

que sou Vos, María.





DIA 13


Lux venit in mundum, dilexerunt homines magis tenebras,

quam lucem.

(Joan, 3-10.)

Jesús fa una llum tan clara

com lo sol tot just exit,

l’home li gira la cara

y exclama: — No es dia encara;

¡que n’es de llarga la nit! —





DIA 14


A summo coelo egressio ejus.

(Psalm 18.—7.)

Tu que’m vens del pit sagrat,

oh torrent de viva flama,

incendía lo meu cor,

incendía la meva ànima,

incendía’l món sencer,

aqueix astre que s’apaga.





DIA 15


Formosa superne.

La hermosura es a dalt.

Es plè de fanch lo vas de l’impuresa,

la carn es pols, l’anomenada es fum;

vola més alt lo sol de la bellesa,

l’eterna Amor està ab l’eterna llum.

Desde’l verger dels serafins vos crida,

alçàuli’l vol, colomes sense fel;

lo cant d’amor que a ferli vos convida,

comença al món, però s’acaba al cel.





DIA 16


Breu gosar

etern penar.

Per amarguíssim plat de llentíes,

son hereuatge vengué Essaú;

lo de la Gloria que en Deu teníes,

per menys encara vengueres tu

cada vegada que l’ofeníes.





DIA 17

A SANTA GERTRUDIS LA MAGNA


De puntejar l’arpa d’or

los Angels vos ensenyaren,

mes ne trayeu tal dolçor,

que, per cantar en llur chor,

en ses ales vos pujaren.

Aquell cant de serafí

que dels Angels aprenguereu,

ensenyàumel vos a mi,

anch que sia un rajolí

de la font hont vos beguereu.





DIA 18


Quan dexe’l sol d’escalfar,

Jesús dexarà d’amar.

¿Per què tot cor no l’adora?

Tot en la terra es terrós,

l’home es un fanch amorós

que sols del fanch s’enamora!





DIA 19


Pondus allevat amor.

¡Oh dolça obligació la d’estimarvos,

Amor, Amor gentil!

Oh càrrega suau la de portarvos

com lo sagrat viril!

¡Oh plaer sobirà lo de servirvos

ja, ací emparadisat,

y cantar vostra gloria y benehirvos

per una eternitat!





DIA 20


Veníu, Jesús, a cremar

de mon cor sobre l’altar

los ídols polsosos que ama;

aprés, diví sacerdot,

llençàuhi l’altar y tot

en vostra amorosa flama.





DIA 21

AL LECTOR


Si ton cor pogués obrir,

eix mot hi voldria escriure:

Viure abVos,Jesús, es viure;

viure sens Vos, es morir.





DIA 22

A SANTA CECILIA


Aucellet que cantes,

que cantes d’amor,

déxam una estona

ta cítara d’or,

de música d’àngels

feliç brollador,

y sobre ses cordes

que ragen dolçor,

ensènyam un càntich

per nostre Senyor.





DIA 23

A SANT JOAN DE LA CREU

(EN SA VIGILIA)


Pondus allevat amor.

Perque jo no hi puch segar

en vostra mística ayrola,

me n’hi vinch a espigolar.

Oh! per dolent escolar,

no’m trayèu de vostra escola!





DIA 24

A SANT JOAN DE LA CREU


Hi hà al Carmel un gran verger

fresch, arbrat y floridíssim,

se’l plantà un dia l’Altíssim,

qui a tu’t vol per jardiner.

Per sentir sa dolça aflayre

lo cel s’obría un matí.

Cúyta a fer mel, abellayre,

que floreix lo romaní.

Los Angels són les abelles

que posaràn en ton cor

la mel dolça de l’amor

presa a les flors y poncelles.

¿No les sents volar per l’ayre

murmurant un cant diví?

Cúyta a fer mel, abellayre,

que floreix lo romaní.





DIA 25

A LA MORT D’UN REY


Et nunc, reges, intelligite.

(Psalm 2.)

En la terra se capgiren

regnes, pobles y ciutats;

uns, per altres, se retiren

que també són retirats.

Muden de cap les corones,

los ceptres muden de mà,

y envía Deu noves ones

per si alguna’l servirà.

Com elles damunt la sorra,

la mà de Nostre Senyor,

quan alguna lletra esborra,

vol escríurela millor.





DIA 26

LOS DESPOSORIS DE LA VERGE


Verge, en vostre Desposori,

¿de què us faría ofertori

si no té rès lo joglar,

no té de l’India l’evori,

ni les perles de la mar?

Sols tinch una arpa daurada

que’l bon Deu m’ha regalada

plena de càntichs d’abril;

vindré a cantar una albada

sota vostre camaril.





DIA 27


Pondus allevat amor.

Jesús, bon Jesús, amor de ma vida,

dolçor del meu pit,

de dia y de nit mon ànima us crida,

de dia y de nit.

¿Hont sou que no us veu mon ull que us anyora

plorant de tristor?

Vos tinch en mon cor, y us cercava fòra,

¡vos tinch en mon cor!





DIA 28


Pondus allevat amor.

Los hòmens miren la cara,

però Deu mira lo cor;

en l’hermosura més rara

tot sovint hi veu mascara,

y a mirar un pobre’s para

que’l món rebutja ab horror.





DIA 29


Talis quisque nostrum est,

qualís ejus dilectio: terram

dilígis terra eris: Deum diligis, Deus eris.

(st. Agustí)

Una ànima sens amor

es un roser sense roses,

una estrella sense raigs,

una lira sense cordes.

Mes, si es terrena l’amor,

promptament la mort li roba

a l’estrella’ls raigs de llum

que li feyen de corona,

a l’arpa les cordes d’or,

al roser les seves roses.





DIA 30


Pondus allevat amor.

Lluny de l’aygua’l peix se mor,

mes ¡ay! com l’ànima mia,

que aviat se moriría

fòra la mar de l’amor.

Hont m’acaben de ferir

dexàumi acabar la vida;

gavina del cor ferida,

¿què pot fer sinó morir?





DESEMBRE




DIA 1


Oh bon Jesús amorós,

jo vull ser vostre poeta,

puix des que canto per Vos

me pagau a la bestreta.

Vostre poeta vull ser,

mes no pas per la corona;

no canto, nó, pel llorer,

sinó per Aquell que’l dona.





DIA 2


Pondus allevat amor.

Entre mig de les flors y les estrelles

prou vos cercava, oh mon amat Espòs,

viver y font y mar de totes elles,

mes vostra mà ne forma de tan belles

que ¡ay! me distreyen cada punt de Vos.

Desde llavors, de cada criatura

un escaló per enfilarme’n faig

de l’abisme pregon a vostra altura,

que es ombra, terra y fanch tota hermosura,

per qui de vostra cara ha vist un raig!





DIA 3

SET


Sitit sitiri Deus.

(St. Greg. de Nissa.)

¿Quí me la dona, oh Espòs,

la set de podervos veure?

La set me la donau Vos

tan sols per donarme beure.

Font eterna de plaher

que’ls Serafins embriaga,

quan raja dintre mon ser

tota set del món s’hi apaga.





DIA 4


Demanà l’Amat a l’amic que era Amor.

(R. Lull.)

¿Què es ma dolça amor?

Una corda d’or

que lliga al cor meu

lo Cor de mon Deu.





DIA 5

A UN INFANT


Pondus allevat amor.

Oydà, rosa florida

del mes de Maig!

tu arribes a la vida

quan jo me’n vaig.

Lo teu cabell es negre,

lo meu es gris;

vína, aucellet alegre

del paradís.

Les ales si tenía

que Deu t’ha dat,

al cel me’n volaría

d’hont tu has baxat.





DIA 6

CREUS


Me feu present cada dia

d’una creueta, oh Senyor;

de fusta ò ferro que sia,

jo la prench com si fos d’or.

Quan la miro tan hermosa,

dich, sedent de més tresor:

Una creu es poca cosa

per la festa del meu cor.

Vos, Jesús, que’n fèyeu tantes

de Joseph en l’obrador,

enviàumen unes quantes

y’n faré festa major.





DIA 7


¡Que n’està’l meu cor de trist

de veure còm se us oblida,

oh amor de la meva vida,

flor del cel, oh Jesucrist!

Si’ls hòmens vos oblidaren

jo may vos oblidaré;

mes ¿hont amor trobaré

per lo qu’ells vos desamaren?





DIA 8

LA IMMACULADA CONCEPCIÓ DE NOSTRA SENYORA


Pondus allevat amor.

Quan a l’home vol criar

lo Criador de la vida,

ofereixli per sojorn

un paradís de delicia.

Per posarhi lo seu Fill

vol sojorn de més estima;

d’un paradís no’n té prou,

vos formà a Vos, oh María.





DIA 9


¡Ah ulls, plorats! ¡Ah cor, sospira!

¡Ah memoria, membrat la deshonor de mon Amat, la qual li fan

aquells que ell ha tan honrat en

aquest mon.

(R. Lull.)

Oh Deu que’l meu cor adora,

l’eterna ditxa que anyora

es tota dins vostra mà,

mes l’home la’n cerca fòra;

per axò sospira y plora,

y eternament plorarà!





DIA 10


Pondus allevat amor.

Com un infant son estel,

prou he fet volar pel cel

ma poesía;

lo meu estel s’hi perdé,

y vol pèrdreshi també

l’ànima mia.





DIA 11


Com a l’astre del dia’l mirassol,

la caramida al pol,

mon cor enamorat vers Vos se gira;

s’hi gira, y si no us veu,

com cervo assedegat lluny de la dèu,

amargament sospira.





DIA 12


Jesús, vostre dolç servey

es del cel l’aprenentatge,

es firmar nostre hereuatge,

que es hereuatge de rey.

Mes ¡ay! l’home dins l’escoria,

fuig de vostre amor etern;

vol ser esclau de l’infern

més que senyor de la Gloria.





DIA 13


La font al riu, lo riu al mar rossola,

l’infant al pit hont glops de vida beu,

al cel l’àliga vola,

lo gentil papalló a la farigola,

mon cor a Vos, mon Deu.





DIA 14

L’AUCELLET


Pondus allevat amor.

Trobí un aucell arrupit,

corgelat y ajamolit,

lo posí sobre’l meu pit

y’s retornà abans de gayre,

y al rependre’l vol per l’ayre,

cantà un himne a l’Infinit.

Oh Jesús, mon salvador,

axís heu fet ab mon cor

que’s moría de fredor;

en vostre pit l’escalfareu,

y ara canta’l cant d’amor

que Vos mateix li ensenyareu.





DIA 15


Pondus allevat amor.

Ab ton nom, llibertat, be n’esclavisa,

be n’esclavisa d’ànimes l’infern!

¿Còm Satanàs t’ha presa per divisa,

si solament te pot donar l’Etern?





DIA 16


Ulls del bon Jesús, miràume,

llavi de Jesús, parlàume,

oh peus de Jesús, seguíume,

braç de Jesús, abraçàume,

mà de Jesús, benehíume,

Cor de Jesús, estimàume.





DIA 17


Veni, Domine Jesu.

(Apoc. 20.)

Veníu, Sol, Solet,

claror del meu dia,

veníu, Sol, Solet,

que’m moro de fret.

La nit de la terra’m cansa,

Sol del cel, veníu, veníu,

que si Vos no me’n goriu

jo moriré d’anyorança.

Vostre Cor que may desvol,

té sempre escalfor de sobres,

y ¡que n’abrigau de pobres,

sota la capa del sol!

Jo so pobre y fredorejo,

abrigàume a mi, si us plau;

si ab lo vostre m’abrigau,

ni’l mantell real envejo.

Veníu, Sol, Solet

de l’ànima mia,

veníu, Sol, Solet,

que’m moro de fret.





DIA 18

NOSTRA SENYORA DE LA ESPERANÇA


Avuy visch a la Gleva;

Mareta meva,

¿demà hont viuré?

¿D’exa capella blanca

a quína branca

me’n volaré?

¿Volaré a una abadía

ò a una Establía

com lo meu Be?

¿Baxaré a terra plana,

ò a montanyana

me’n pujaré?

Hont vostra amor me vulla,

com una fulla

rodolaré;

cullida ò trepitjada,

hont so enviada

me quedaré.

Mes a eix niu d’aureneta,

dolça Mareta,

be hi tornaré.

Y ab vostra Escolanía

l’Ave María

vos cantaré.





DIA 19


Pondus allevat amor.

Que n’hi hà d’ulls envenats

que may se veuen la vena!

¡Que n’hi hà d’encadenats

que no’s troben la cadena!

A tràurens del cativeri

veníu, oh Llibertador;

Sol dels sols de l’hemisferi,

donàu als cegos claror.





DIA 20


Es tan hermós y tan gran

lo cel que’l meu cor anyora,

que’l be que estich esperant

l’assaboresch abans d’hora.





DIA 21


Pondus allevat amor.

— ¿Quína aygua dus, Font Segellada?

— La so pouada

dalt en lo cel.

— Jardí tancat, ¿quína poncella

se t’esbadella?

— L’Emmanuel. —





DIA 22


Si mon cor fos un palau,

vos ne daría la clau

y us diría: Amor, entràu

en esta casa que es vostra.

Mes sols es un cabanyot,

buyt de bens y plè de llot,

¿què li darà a qui ho té tot

lo no-rès que als peus se us postra?

Mes, puix no fereu refús

als dexebles d’Emmaús,

quedàuvos aquí, oh Jesús,

qu’es tart per l’ànima mia.

Quedàuvos aquí, si us plau,

féu de ma casa palau,

siàu Vos qui en mi viscau,

jo de bon grat moriría.





DIA 23


Et nox sicut dies illuminabitur.

(Psalm 135.-12.)

Fins lo cel se m’ha ennegrit,

mes al creyent rès l’acora;

com més so de bella nit

més aprop so de l’Aurora.





DIA 24

AL POLIOL


Per florir, oh poliol,

no esperes la llum del sol,

la nit es ton dia:

la nit santa de Nadal,

quan floreix en lo Portal

lo Fill de María.

De totes les flors d’Abril

perque ets tu la més humil,

vol ta companyía.

Per son Pessebre Jesús

s’estima més lo pallús

que la pedrería.

Altre siga lliri blau

de l’hort de vostre palau;

jo aquí a l’Establía

desitjo ser poliol

per guarnir vostre breçol,

oh Fill de María.





DIA 25

NADAL


A l’hora en que s’es desclosa,

Jericó, ta blanca rosa,

lo cel obría son cor,

y com gota de rosada

sobre la terra assecada

dexa ploure’l Salvador.

¡Oh! Miràulo a l’Establía,

en los braços de María,

test gentil d’aquella Flor:

sa cara que n’es hermosa!

ses galtetes són de rosa,

son cabell es un fil d’or.

Somriuli una nova Estrella,

los arbres trauen poncella,

les nadales trauen flor,

y, saltant entre les branques,

canten les tórtores blanques

sa glosa de més dolçor.

Los Angels a voladuries

hi barregen ses canturies

puntejant ses arpes d’or:

Gloria a Deu en les altures;

adorèm, oh criatures,

adorèm al Criador.





DIA 26


— M’heu dexat sense corona, —

deya’l Desembre a l’Etern, —

des qu’ab mà freda l’hivern

totes mes branques axona.

Lo vent se me’n du les fulles

de que’m solía vestir:

lo bosch, mon llit tou ahir,

se’m torna un coxí d’agulles.

Mes de perdre mos joyells,

robes d’or y pedrería,

jo proa m’aconsolaría

si’m donàsseu flors y aucells.

— ¿No tens aucells ni canturies?—

diu l’Etern, — míra’l cel blau:

ne baxen en vol suau

los àngels a voladuries.

¿No té flors ton camp geliu?

míra dintre la Establía,

en los braços de María

quína Nadala hi somriu. —





DIA 27


Pondus allevat amor.

Aquexes palletes que hi hà a l’Establía

comprar jo voldría,

Jesús del meu cor.

Per exes palletes a pler donaría,

si a rius los tenía,

rius de pedrería,

munts de plata y or.





DIA 28


Ditior Christi paupertas cunctis

hesauris sæculi.

(St. Bernat.)

Naxeu sobre la gebre,

mes pobre morirèu,

nuet en lo Pessebre,

nuet sobre la Creu.

Jesús, exes pobreses

que heu Vos atresorat,

que síen mes riqueses

per una eternitat.





DIA 29


Ubi aula, ubi thronus?

(St. Bernat.)

¿Quín llit volíeu, Jesús amable,

quín llit voleu?

Quan Vos nasquereu, era un Estable;

quan Vos morireu, fou una creu.

Avuy un altre ne preteníeu

dins nostres cors;

veníu y fèusei com lo voldríeu,

mes, nó de palles, sinó de flors.





DIA 30


Pondus allevat amor.

Les belleses del món són lo fullatge,

Vos sou la flor;

Vos sou la flor de nostre romiatge

a un món millor.

A terra y cel vostre perfum cautiva,

Flor de Bethlem;

mes ¡ay de mi! que fins a la altra riba

no us cullirèm!





DIA 31

A MARÍA


A vostre Roser místich

tot l’any vinguí,

a cullir una rosa

cada matí.

Lo cullidor es vostre,

vostre’l Roser;

exes roses, María,

¿per quí han de ser?

Xica es la presentalla,

l’amor es gran;

oh dolça mare mia,

prenèu lo ram.

Santuari de la Gleva, diada de Nadal de 1893





JACINT VERDAGUER i SANTALÓ neix a Folgueroles (Osona) el 1845, en una humil família pagesa d’una certa cultura i ja de ben jove la seva mare l’instrueix en la lectura d’alguns llibres.

El 1855 comença els estudis al Seminari de Vic, on hi estudia durant quinze anys. La formació acadèmica que hi rep es divideix en tres fases: Humanitats i Retòrica; Filosofia i Teologia; i Moral, Dret canònic i Pràctica. Gràcies als seus propis descobriments a les biblioteques de Vic i a la influència de professors i companys llegeix clàssics greco-llatins, com Virgili, Ovidi i Plató; clàssics italians; autors castellans de totes les èpoques; autors romàntics francesos i autors catalans antics i moderns. Encara estudiant, el 1865, li són premiades dues poesies als Jocs Florals de Barcelona: Els minyons d’En Veciana i A la mort d’En Rafel de Casanova. D’altra banda, aquell mateix any publica al periòdic Eco de la Montaña el poema de dos cants Dos màrtirs de ma pàtria, o siga Llucià i Marcià i entra en contacte amb personatges rellevants de l’època com Milà i Fontanals i Marià Aguiló. Dos anys després funda l’Esbart de Vic, format per un grup d’estudiants entusiastes amb sentiments i idees romàntiques que es troben a la font del Desmai amb l’objecte de practicar la poesia.

El 1870 és ordenat sacerdot. En comptes de ser enviat a Barcelona a ampliar estudis —com la majoria dels seus companys de Vic— és destinat a una petita parròquia a Vinyoles d’Orís. En cap moment deixa de dedicar-se a la poesia (treballa sobretot en el poema èpic L’Atlàntida, tot i haver de portar a terme les tasques de vicari i de la greu malaltia que hi contrau). El 1874 marxa a Barcelona per recuperar-se d’aquesta malaltia; hi està vuit mesos en què freqüenta «la penya dels minyons» —en la qual coneix els futurs bisbes Torras i Bages, Estalella i Cortès—, veu els membres de l’Esbart de Vic i participa en tertúlies on observa lluites polítiques i tendències literàries. Aquell mateix any, entra com a capellà de vapor de la Companyia Transatlàntica, propietat dels marquesos de Comillas. Són gairebé dos anys i nou vegades la travessia d’Amèrica (en la línia de Cuba) un període d’equilibri necessari per recuperar la salut i enllestir L’Atlàntida, que és premiada als Jocs Florals de 1877 i aconsegueix un èxit clamorós immediat. L’obra és entesa ja a l’època com la culminació de la Renaixença. A més, aleshores s’inicia l’etapa de triomfs i prosperitat del poeta, que dura disset anys. A partir de finals del 1876 resideix al palau dels marquesos de Comillas contractat com a capellà de la família i té, per tant, ocasió de freqüentar els ambients socials més elevats i de crear amb el mecenatge dels marquesos alguns dels seus poemes més importants. Des del 1883, amb el càrrec d’almoiner, pel qual ha d’administrar la beneficència del marquès a famílies necessitades, té més maldecaps però també una gran influència. És un període en què fa nombrosos viatges (Occitània, Castella, Tolosa de Llenguadoc, Roma, Comillas, Donostia…).

A Barcelona, el poeta se centra en la divulgació dels ideals de joventut aprofitant el seu prestigi i l’ajut de Jaume Collell —membre de l’Esbart. Verdaguer publica textos a La Veu de Montserrat i en una col·lecció de llibres gràcies al seu amic. Tots dos preparen les festes del mil·lenari de Montserrat, en què es convoquen concursos i on assisteixen autoritats i escriptors. Mossèn Cinto escriu per a l’ocasió obres com ara Llegenda de Montserrat i Cançons de Montserrat, entre les quals hi ha les estrofes del Virolai. El 1879, simultàniament a l’organització del mil·lenari, Verdaguer publica Idil·lis i cants místics que són, en paraules de Carles Riba, «un llarg, insadollable enyor de la natura angèlica». Poemes, doncs, de tema religiós que contraresten la sensació creada per L’Atlàntida, considerada obra profana pels més crítics. El 1882 apareix Lo somni de Sant Joan. Llegenda del Sagrat Cor de Jesús, refós i ampliat el 1887. L’oda A Barcelona, publicada el 1883 per l’ajuntament de la ciutat en una edició de cent mil exemplars, constitueix una mitificació de l’esperit progressista i de les ànsies d’expansió de la nova burgesia industrial catalana. Amb l’objectiu d’arribar a la sensibilitat popular, Verdaguer insisteix en la poesia religiosa, arma per fer devots al catolicisme i també a la llengua catalana.

El punt culminant de l’etapa de plenitud és Canigó (1886). Aquest segon gran poema èpic serveix al poeta per vèncer les insatisfaccions i rectificar els defectes de L’Atlàntida. L’escriu prenent com a base elements de primera mà aplegats a partir de resseguir, entre el 1879 i el 1884, el Pirineu català. Allí pot veure detalladament el que seria l’escenari del poema, completat posteriorment amb llibres d’història, folklore i geografia. L’any 1886 és important, d’altra banda, per dos fets de signe contrari: per un costat, la coronació a Ripoll com a poeta de Catalunya pel bisbe de Vic —fet que mostra el cim de la glòria de Verdaguer— i, per l’altre, el viatge a Terra Santa —que significa el començament de la crisi espiritual.

Efectivament, tot i que després d’aquest any publica obres destacades deslligades del canvi espiritual —per exemple, Pàtria (1888)—, el poeta viu immers en una crisi profunda provocada pel viatge a Palestina i Egipte, del qual torna trasbalsat. Dietari d’un pelegrí a Terra Santa (1888) són les anotacions que mossèn Cinto va pren mentre fa el viatge i que expliquen el desig de purificació i el canvi d’orientació en la seva vida. Aquest canvi consisteix a dedicar-se més a les tasques eclesiàstiques que no pas a les d’escriptor, cosa que inclou una pràctica desordenada de la caritat, que l’omple de deutes i, més tard, el posa en contacte amb un grup d’exorcistes. És aleshores que entra en la vida del poeta la família Duran, formada per una dona vídua i dues filles, a les quals promet que no abandonaria. Aquesta actitud d’ajuda incondicional als desvalguts i els comportaments que se’n deriven li valen la desconfiança dels marquesos de Comillas i, finalment, la decisió de prescindir dels seus serveis com a capellà domèstic. Tampoc és entès per les autoritats eclesiàstiques, que, amb un diagnòstic de follia, l’allunyen de Barcelona. Al santuari de la Gleva, prop de Vic, va descobrint que el lloc de repòs era realment de reclusió. Després de visitar el marquès i el bisbe Morgades, és obligat a romandre a la Gleva, vigilat per un capellà que escampa rumors negatius sobre el seu comportament. El 1895, davant d’una situació d’empresonament insostenible, Verdaguer s’escapa de la Gleva i torna a Barcelona. Només la casualitat fa que Verdaguer no sigui detingut per la policia, enviada pel bisbe Morgades; això provoca que el poeta trameti un breu comunicat a la premsa en què demana justícia i ajut a la gent de Barcelona. La notícia va impactar tant que va prendre dimensions d’escàndol. Un mes després, un tribunal eclesiàstic el suspèn de poder exercir les seves funcions sacerdotals i, per tant, de poder fer missa. Verdaguer contraataca amb un seguit de cartes enviades a la premsa diària (anomenades Un sacerdot perseguit), gràcies a les quals guanya força i noves amistats. El mateix 1895, un grup d’amics li publiquen aquests articles sota el títol Mossèn Jacinto Verdaguer en defensa pròpia, considerats la millor prosa del primer periodisme català modern. El 1896 es publica el llibre Flors del Calvari. Llibre de consols, com a justificació personal amb atacs contra els seus enemics, i escrits i pamflets com ara Verdaguer reivindicat, que mostra un Verdaguer ferit i rebel decidit a demostrar la seva raó. A més, escriu La Pomerola, poema autobiogràfic. El 1897 publica a la premsa una segona sèrie d’articles encara més agressius que els de 1895. El 1898, es retracta i és rehabilitat. Passa els seus darrers anys de beneficiat de l’església de Betlem, de Barcelona.

En els darrers quatre anys de vida, Verdaguer torna a l’activitat literària. Dirigeix algunes revistes literàries de tema religiós: «Lo Pensament català», «L’Atlàntida» i «La Creu del Montseny»; prepara nous llibres i participa en actes públics. Els últims llibres publicats en vida van ser: Santa Eulària. Poemet (1899), Aires del Montseny (1901) i Flors de Maria, aquest darrer uns mesos després de la mort del poeta, el 10 de juny de 1902, a Vallvidrera. Va ser enterrat a Montjuïc enmig d’una manifestació espectacular de dol popular que va acompanyar el poeta per la Rambla de Barcelona.

La producció verdagueriana, musicada per diversos compositors (Nicolau, Morera, Millet, Falla, etc) i àmpliament imitada, editada i estudiada, ha estat traduïda a moltes llengües. De les edicions d’obres completes 1905-08, 1913-25, 1928-36, 1943, 1946, 1949 i 1964, destaca com a més acurada l’edició popular (1913-25), en trenta volums. El 1995, Eumo editorial n’emprèn una nova edició.





Notes


[1] Ressona com una tomba. Verb que s’estila en la Garrotxa de l’Empordà. (N. de l’A.) [Torna]



[2] Aquesta composició ha sigut posada en música pel Mestre J. Borrás de Palau ab lo títol de La Farigola, completada per l’Autor ab aquesta estrofa:



Des d’aquell sant dia

de l’Ascensió,

tapiç de María

se diu lo timó.

La terra abrigada

d’exa empaliada,

quína festa fa! [Torna]



[3] Pregadeus, especie de llagosta verda, que a l’aturarse plega les potes de davant ó les mans, com qui prega. (N. de l’A.) [Torna]





