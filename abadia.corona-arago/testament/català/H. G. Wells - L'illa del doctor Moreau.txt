El doctor Moreau viu a una illa perduda i permet que Edward Prendick, que ha naufragat, s’hi allotgi. Aviat, Prendick descobreix que hi passen coses estranyes: el doctor Moreau experimenta amb animals, intentant que es comportin com a humans. Un llibre que et convida a reflexionar sobre els límits ètics de la ciència i l’obligació que té el científic d’actuar de forma moral.





H. G. Wells





L’illa del doctor Moreau




ePUB v1.0

Raticulina 09.02.19





Títol original: The Island of Doctor Moreau

H. G. Wells, 1896

Traducció: Josep Miquel Sobré, 1982

Edició digital: Raticulina (v1.0)

Digitalització: Raticulina

ePUBCat base r1.3





Capítol primer: La llanxa del «Lady Vain»


No proposo afegir res al que ja s’ha escrit sobre la pèrdua del Lady Vain. Com tothom sap, va col·lidir amb una nau a la deriva deu dies després d’haver salpat del Callao. Divuit dies més tard el canoner H. M. Myrtle va recollir la faluga amb set tripulants, la història de llurs privacions ja és gairebé tan coneguda com la del cas, molt més terrible, del Medusa. Ara, però, afegiré a la història publicada del Lady Vain una altra igualment horrible, i prou més estranya. Fins ara s’ha suposat que els quatre homes de la llanxa havien mort, cosa que és incorrecta. Ho puc asseverar amb la més ferma de les evidències…, jo sóc un dels quatre.

Però, en primer lloc, he de declarar que no hi hagué mai quatre homes a la llanxa; érem tres. Constans, a qui «el capità va veure saltar al bot» (Daily News, 17 de març de 1887), per sort nostra, i dissort d’ell, no ens va atènyer. Va baixar per l’embull de cordes sota els estais del bauprès esmicolat; va ensopegar amb una cordeta en deixar-se caure i va quedar penjat, cap per avall, durant un moment; després va caure sobre un bossell o pal que surava a l’aigua. Vàrem remar cap a ell, però no va aparèixer.

He dit que vam fer sort en no agafar-lo, i puc afegir que en Constans també va fer sort, perquè només teníem una garrafeta d’aigua i uns bescuits remullits —tan repentina havia estat l’alarma, tan poc preparat el vaixell per a qualsevol desastre. Ens pensàrem que els de la faluga haurien tingut més provisions (però es veu que no), i els vam fer senyals. No ens haurien pogut pas sentir i l’endemà al matí, quan parà el ruixim —que no va ser fins passat migdia— ja no els veiérem enlloc. No ens podíem posar drets per mirar a causa del bressoleig de la barca. El mar es movia amb grans onades i la feina era nostra per mantenir-nos-hi de proa. Els altres dos que s’havien escapat amb mi eren un tal Helmar, passatger com jo, i un mariner de qui no recordo el nom, un home baix i cepat que quequejava.

Vam derivar morts de fam, i, un cop se’ns hagué acabat l’aigua, turmentats per una set intolerable, tot plegat vuit dies. Després del segon dia el mar va caure lentament en una calma emmirallada. És impossible que un lector corrent es pugui imaginar aquells vuit dies. No té —per fortuna— res a la memòria que li ajudi la imaginació. Després del primer dia poca cosa ens dèiem l’un a l’altre, i jèiem en la nostra llanxa amb els ulls fixos en l’horitzó, o contemplàvem, amb ulls cada vegada més grossos i més fatigats, com la desesperació i la feblesa s’anaven apoderant dels nostres companys. El sol es va fer implacable. L’aigua es va acabar al quart dia, i nosaltres ja pensàvem coses estranyes i les dèiem amb els ulls; però no va ser, em sembla, fins al sisè que Helmar va donar veu a la cosa que tots dúiem al cap. Recordo les nostres veus seques i esprimatxades, de manera que ens arrupíem per estalviar paraules. Jo m’hi vaig oposar amb tota la meva força, era partidari d’enfonsar la barca i morir tots junts sota els taurons que ens seguien; però quan Helmar va dir que si la seva proposta era acceptada tindríem beguda, el mariner es posà de part seva.

Tanmateix jo em negava a treure sorts, i durant tota la nit el mariner xiuxiuejà repetidament a l’orella de Helmar, mentre jo seia a proa amb el ganivet a la mà —per bé que dubto que hagués tingut força per defensar-me. L’endemà vaig assentir a la proposta de Helmar i vam buscar una moneda per decidir l’home sobrer.

Li va tocar al mariner, però era el més fort de tots i no va voler creure, i atacà Helmar amb les mans. Van breguejar i gairebé es posaren drets. Jo m’hi acostava arrossegant-me per la llanxa, amb la intenció d’ajudar Helmar bo i arrapant la cama del mariner, però aquest va rodar amb el brandeig de la barca, i tots dos van caure sobre la regala i van precipitar-se fora borda junts. S’enfonsaren com pedres. Recordo que vaig riure i que em vaig preguntar per què reia. La rialla em va agafar de cop, com una cosa vinguda de fora.

Vaig quedar ajagut sobre un dels travessers no sé quan de temps, pensant que si tingués forces beuria aigua del mar per embogir i morir de pressa. I mentre jeia allí vaig veure, amb poc més interès que si hagués estat una pintura, una vela que se m’acostava des de l’horitzó. Deuria haver tingut el cap distret, i tanmateix recordo prou clarament tot el que va passar. Recordo que el cap em bressava amb el mar i que l’horitzó amb la vela ballava amunt i avall. Però també recordo amb igual claredat que jo estava persuadit d’estar mort, i que vaig pensar que quina broma que vinguessin, fent tard per tan poc, a trobar el meu cos.

Durant un període interminable, així m’ho semblà, vaig jaure amb el cap contra la regala mirant la goleta dansant —era una nau petita, amb dobles vergues— que sortia del mar. Virava a dreta i esquerra, cada cop a més colze, perquè vogava contra vent. No em va passar pel cap ni una sola vegada d’intentar de cridar l’atenció, i no recordo res clarament després de veure-la al meu costat, fins que m’hi vaig trobar en una petita cabina de popa. Tinc mitja vaga memòria que em pujaven a la passarel·la i d’una carota rodona, plena de pigues i rodejada de pèl roig, que em mirava per sobre dels bastions. Tinc també la impressió inconnexa d’una cara fosca amb uns ulls extraordinaris ben a prop de la meva, però em vaig pensar que era un malson fins que la vaig tornar a veure. Em sembla recordar que em posaren alguna cosa entre les dents. I això és tot.





Capítol segon: L’home que no anava enlloc


La cabina on em trobava era petita i més aviat mal endreçada. Un jove de pèl molt ros amb un bigoti hirsut color de palla, i amb un llavi inferior que li penjava, seia al meu costat i m’agafava pel puny. Ens vam mirar de fit a fit durant un minut sense parlar. Tenia uns ulls aquosos sense expressió.

Aleshores a sobre nostre se sentí un soroll com el d’un cuixot de ferro que algú empenyia i el gruny baix, irritat d’algun animal gran. Al mateix temps l’home tornà a parlar.

Va repetir la pregunta:

—Com se sent ara?

Em sembla que vaig dir que em sentia bé. No podia recordar com havia arribat allà on era. Em deuria haver llegit la pregunta a la cara, perquè la meva veu m’era inaccessible.

—El vàrem recollir d’una barca, mort de fam. El nom del vaixell era Lady Vain i hi havia uns senyals sospitosos a la regala. —Al mateix temps jo em vaig adonar de la meva pròpia mà, tan prima que semblava una bossa de pell amb ossos inconnexos, i tot l’episodi de la llanxa em va tornar a la memòria.

—Prengui una mica d’això —em va dir, i em va donar una dosi d’un suc escarlata, gelat.

Tenia gust de sang i em va fer sentir més fort.

—Ha fet sort —va dir— que el prengués un vaixell amb un metge a la tripulació. —Parlava amb una articulació bavosa, amb una sospita de papissoteig.

—Com se diu aquest vaixell? —vaig preguntar a poc a poc, ronc del meu llarg silenci.

—És un mercant d’Arica i del Callao. Al principi no vaig voler saber d’on venia. De la terra dels folls de naixement, suposo. Jo sóc un passatger d’Arica. L’idiota del patró (també és el capità, es diu Davis) ha perdut el certificat o no sé què. Ja es pot imaginar quin tipus d’home; li diu a això l’Ipecacuanha, de tots els noms de mil dimonis, encara que quan hi ha mar alta sense vent es capté com a tal.

Aleshores va tornar el soroll de sobre, un gruny rondinós i la veu d’un humà tots plegats. I després una altra veu que deia a l’«Idiota deixat de la mà de Déu» que ho deixés.

—Estava gairebé mort, —em va dir el meu interlocutor—. Hi estava molt a prop. Però ara li he fet empassar una mica de cosa. Li fan mal els braços? Injeccions. Ha estat sense sentits durant unes trenta hores.

Jo pensava a poc a poc. Em distreien els lladrucs d’una colla de gossos.

—Em poden donar tall? —vaig preguntar.

—Gràcies a mi —va dir—. Acaben de posar moltó a bullir.

—Sí —vaig dir més tranquil—, una mica de moltó m’aniria bé.

—Però —va dir després d’un moment de dubte—, sap que em moro per saber com va arribar a estar sol a la barca. —Em va semblar detectar una certa sospita en els seus ulls.

—Dimoni d’udols!

Va sortir tot d’una del camarot i el vaig sentir en violenta controvèrsia amb algú que li responia, em semblava a mi, sense sentit. L’afer sonava com si s’acabés a cops de puny, però en això em va semblar que les orelles m’enganyaven. Va cridar els gossos i va tornar al camarot.

—I doncs —va dir des de la porta—, havia començat a dir-me…

Li vaig dir com em deia, Edward Prendick, i que m’havia posat a estudiar història natural per distreure’m de la monotonia de la meva independència acomodada. Això semblà interessar-lo.

—Jo també he cursat ciències. Vaig fer Biologia al University College, extraient l’ovari del cuc comú i la ràdula del cargol i coses així. Senyor! ja fa deu anys. Però segueixi, segueixi; parli’m de la barca.

La franquesa del meu relat va semblar satisfer-lo. Jo m’expressava amb frases concises (em sentia horriblement dèbil) i quan vaig acabar ell va tornar al tema de la història natural i del seus estudis de biologia. Em va començar a fer preguntes detallades sobre el barri de la Universitat.

—Caplatzi, encara és obert? Quina taverna que era! —Havia estat, semblava, un estudiant de medicina d’allò més corrent, i ara es deixava endur cap al tema dels music-halls. Em va contar algunes anècdotes.

—Ho vaig deixar tot —va dir— ara fa deu anys. Que divertit que era tot! Però jo vaig fer massa el ruc… Em vaig gastar abans de fer els vint-i-un anys. I que diferent que és ara tot. Però he de mirar què fa el ruc del cuiner i com va el moltó.

Els grunys de dalt es van tornar a sentir, tan de sobte i amb una fúria tan salvatge que em vaig espantar.

—Què passa? —vaig cridar rera l’home, però la porta ja era tancada. Va tornar amb el moltó bullit, i jo em vaig atabalar tant amb el seu mengívol olor que ja no em vaig tornar a recordar del soroll de les bèsties.

Després d’un dia que alternava entre dormir i menjar em vaig trobar prou refet per alçar-me del catre, anar a l’escotilla i mirar el mar verd que semblava córrer amb nosaltres. Vaig suposar que la goleta anava amb el vent. Montgomery (així es deia l’home ros) va tornar quan jo m’havia llevat i li vaig demanar roba. Em va deixar unes peces seves de dril perquè el que jo duia a la barca, va dir, ho havien llançat per la borda. Em venien més aviat grans perquè era un home altot i camallarg.

Em va dir distretament que el capità jeia tres quarts borratxo al seu camarot. Mentre em vestia li vaig començar a fer preguntes sobre el destí del vaixell. Va dir que anava cap a Hawaii, però que primer l’havien de desembarcar a ell.

—On? —vaig dir.

—És una illa… Allí visc. Que jo sàpiga no té nom.

Se’m va quedar mirant, amb el llavi que li penjava i, de cop i volta, posava una cara tan tristament estúpida que em vaig imaginar que les meves preguntes li feien nosa.

—Ja estic —vaig dir. Vaig seguir-lo sortint del camarot.





Capítol tercer: L’estranya figura


A coberta un home ens obstruïa el camí. Estava dret a l’escala d’esquena a nosaltres sotjant alguna cosa per l’escota. Era, vaig veure, un home deforme, baix, ample i matusser, amb un gep, un clatell hirsut i un cap enfonsat entre les espatlles. Anava vestit de sarja blava i tenia un pèl negre peculiarment espès. Sense veure’ls vaig sentir que els gossos bordaven amb fúria, cosa que el va fer recular, entrant així en contacte amb la mà que jo havia avançat perquè no em caigués a sobre. Es va girar amb l’agilitat d’un animal.

La cara negra se’m va aparèixer de tal manera que em va produir un profund calfred. Era una cara singularment deforme. La part facial li sortia formant una cosa que suggeria un morrió i la seva boca enorme mig oberta mostrava unes dents tan grosses i blanques com les que jo mai no havia vist en boca humana. Els seus ulls tenien la cua sangosa, amb prou feines una veta de blanc rodejava les seves pupil·les verd-grises. La seva cara tenia una curiosa lluentor d’excitació.

—Animal! —va dir Montgomery—. Perquè diantres no ens deixes passar? —L’home caranegra es va apartar sense dir res.

Vaig seguir pujant per coberta i mentre pujava el mirava encara, gairebé contra la meva voluntat. Montgomery es va quedar un moment al peu de l’escala.

—No hi has de fer res aquí tu —va dir amb un to deliberat—; el teu lloc és a proa.

El caranegre es va arronsar.

—Ells… no em volen a proa. —Parlava poc a poc, la seva veu tenia un to ronc.

—No et volen a proa! —va dir Montgomery amb veu amenaçadora—. Però jo et dic que hi vagis.

Estava a punt de dir alguna cosa més però llavors em va mirar sobtadament i em va seguir escala amunt. Jo m’havia deturat enmig de l’escota, mirant enrera, atònit encara fora mesura per la lletjor grotesca de la criatura caranegra. Mai a la vida no havia vist una cara tan repulsiva i extraordinària, i tanmateix (si és creïble tal contradicció) havia experimentat la curiosa sensació que ja havia trobat exactament les faccions i els gestos que ara m’admiraven. Després se’m va ocórrer que probablement ja l’havia vist quan em recolliren del mar, cosa que a penes arribava a treure’m la sospita d’un encontre previ. Ara, com un hom podria haver posat els ulls en cara tan singular i haver oblidat l’ocasió de l’encontre era cosa més enllà de la meva imaginació.

El moviment de seguir-me que féu Montgomery em va tornar l’atenció, em vaig girar i vaig mirar al meu voltant a la sobrecoberta de la petita goleta. Els sons que havia sentit ja m’havien mig preparat per al que ara veia. El cert és que mai no havia contemplat una coberta tan bruta. Estava empastifada amb trossos de pastanaga, tires de verdura, i una brutícia indescriptible. Encadenats al pal major hi havia una colla de gossos esglaiadors, que ara es posaren a saltar cap a mi i a lladrar, i prop de la mitjana un puma enorme estava constrenyit en una gabieta de ferro, massa petita fins perquè s’hi pogués girar. Més enllà sota la regala d’estribord hi havia unes caixotes que contenien un bon nombre de conills, i una llama solitària quedava pitjada a proa en una simple gàbia de fusta. Unes tires de cuir feien de morrió als gossos. L’únic ésser humà a la coberta era el mariner prim i silenciós que hi havia al timó.

Les cangrees apedaçades i brutes s’inflaven amb el vent, i a dalt el vaixellet semblava haver desplegat totes les veles que tenia. El cel era clar, el sol a mig camí de ponent; unes onades llargues que la brisa coronava amb escuma, corrien amb nosaltres. Passàrem al costat del timoner cap al coronament i ens quedàrem mirant una estona, l’un al costat de l’altre, l’aigua que escumava sota la popa i les bombolles que ballaven i s’esvanien a l’estela. Em vaig girar i vaig passar els ulls per la desagradable llargària del vaixell.

—Això és una casa de feres oceànica? —vaig dir.

—Això sembla —va dir Montgomery.

—Per a què són aquestes bèsties? Mercaderia, curiositats? Que es creu el capità que les vendrà en algun lloc dels mars del sud?

—Això sembla, oi? —va dir Montgomery, i es tornà a girar cap a l’estela.

De cop i volta vam sentir un xiscle i una tirada de malparlar furiós que venia de l’escota de la coberta, i l’home deforme de la cara negra que pujava amb pressa. Un home gros de pèl roig i amb una gorra blanca el seguia immediatament. A la vista del primer, els gossos, que ja s’havien cansat de lladrar per mi, s’excitaren furiosament, bordant i saltant contra les cadenes. El negre va tenir un moment de dubte davant d’ells, cosa que va donar al roig temps d’atrapar-lo i clavar-li un cop de puny tremend enmig de l’esquena. El pobre diable va caure com un bou a l’escorxador, i va rodolar per la brutícia entre els gossos furiosament excitats. Va fer sort que duien morrió. El del pèl roig va deixar anar un bruel exultant i es va parar tambalejant i, em sembla a mi, amb força perill de caure enrera per l’escota de coberta o endavant sobre la seva víctima.

Tan bon punt havia aparegut el segon home, Montgomery va fer un bot.

—Quiet! —va cridar amb to de reconvenció. Una parella de mariners aparegueren al castell de proa.

El caranegre, udolant amb una veu penetrant, rodava sota les potes dels gossos. Ningú no feia cap gest per ajudar-lo. Les bèsties el tenien ben enfeinat, donant-li cops de morro. Llurs cossos abrinats i grisos dansaven sobre la prostració de la seva matussera figura. Els mariners de proa animaven els gossos amb crits, com si es tractés d’un deport admirable. Montgomery deixà anar una exclamació admirada i baixà gambant per la coberta. Jo el seguia.

Un segon més tard l’home caranegre havia aconseguit posar-se dempeus i avançava trontollant. Topà contra el bastió que hi havia al costat dels obencs del pal mestre i s’hi arrepenjà d’esma bo i mirant els gossos per sobre l’espatlla. L’home de pèl roig va deixar anar una rialla satisfeta.

—Mireu, capità —va dir Montgomery, el seu papissoteig una mica accentuat, agafant els colzes del roig— això no pot ser.

Jo em vaig quedar rera Montgomery. El capità es va mig girar i el contemplà amb els ulls esmorteïts i solemnes d’un begut.

—Què és el que no pot ser? —va dir; i afegí després de clavar una mirada endormiscada a la cara de Montgomery durant un minut—. Metjastre de pacotilla!

Amb un moviment sobtat es va alliberar els braços i, després d’un parell d’intents fallits, va ficar-se els punys pigats a la butxaca.

—Aquest home és un passatger —va dir Montgomery—. Us aviso que no li poseu la mà a sobre.

—Aneu a l’infern! —va dir el capità amb veu alta. Es girà bruscament i trontollà cap al costat—. Faig el que vull en el meu propi buc —va dir.

Em sembla que en aquell moment Montgomery ho hauria pogut deixar córrer, veient que el bestiota anava begut. Però va empal·lidir encara més i va seguir el capità cap als bastions.

—Mireu, capità, —va dir— no pot ser que es tracti malament aquest home meu. Han estat abusant d’ell des que es va embarcar.

Els efectes de l’alcohol van deixar el capità sense paraules durant un minut.

—Metjastre de pacotilla —va ser tot el que considerà necessari.

Jo m’adonava que Montgomery tenia males puces, i veia també que la baralla s’havia estat armant durant bastant de temps.

—No veu que està borratxo, —vaig dir, ficant-me potser allà on no em demanaven— el que vostè diu no servirà de res.

Montgomery va recargolar el seu llavi penjant.

—Sempre està borratxo. Creu vostè que això li dóna permís de maltractar els seus passatgers?

—El meu vaixell —va començar el capità, fent un gest imprecís amb la mà cap a les gàbies— era un vaixell net. Mireu-lo ara! —Clarament ho era tot menys net—. La tripulació, —continuà el capità— una tripulació neta i respectable.

—Ens vam avenir que prendríeu les bèsties.

—Voldria no haver posat mai els ulls en la vostra illa infernal. Què diantres… han de fer les bèsties en una illa com aquella? I després aquest home vostre… Suposant que sigui home. És llunàtic. I no hi tenia res a fer aquí a popa. Us penseu que sou l’amo de tot el maleït vaixell?

—Els vostres mariners van començar a incordiar el pobre diable tan bon punt va posar peu a bord.

—Ja és això el que és, un diable, un lletgíssim diable. Els meus homes no el poden veure. Jo mateix no el puc tolerar. Cap de nosaltres no el pot veure. I vós tampoc.

Montgomery li girà l’esquena.

—Fareu el favor de deixar aquest home tranquil —va dir, movent el cap mentre parlava.

Però ara el capità estava entestat a barallar-se. Alçà la veu:

—Si torna a venir per aquesta banda del vaixell li faré sortir les tripes, us aviso. Li tallaré les maleïdes tripes! I qui sou vós per dir-me a mi el que jo haig de fer? Us repeteixo que sóc el capità del vaixell. Capità i Patró. Aquí sóc la llei, us aviso, la llei i els profetes. Jo em vaig avenir a transportar un home i el seu ajudant fins Arica i a tornar-los amb alguns animals. Però no em vaig pas avenir a transportar un dimoni embogit i un estúpid metjastre, un…

Bé, no cal dir tot els noms que va dir a Montgomery. Em vaig adonar que aquest feia un pas enrera i em vaig posar entre ells dos.

—Està borratxo —vaig dir. El capità es va posar a espetegar insults encara més forts que els d’abans.

—Calla —vaig dir, plantant-li cara, perquè havia llegit perill a la blanca cara de Montgomery. El gest em va fer merèixer el ruixat d’insults.

De tota manera vaig estar content d’haver evitat el que estava molt a prop de ser una baralla, ni que fos al preu de la mala voluntat del capità. No crec que mai hagués sentit tantes males paraules sortides en contínua cascada de la boca d’un sol home, per més que m’hagi tractat amb gents prou excèntriques. Em va ser difícil d’aguantar algunes coses, si bé sóc persona de temperament reposat. Però cert és que quan vaig fer callar el capità no tenia cap consciència de ser una mera trossada humana, separat dels meus recursos i amb el passatge per pagar, totalment dependent de la munificència (o del negoci especulatiu) del vaixell. Me’n va fer memòria amb un vigor considerable. Però de tota manera vaig evitar una baralla.





Capítol quart: A la barana de la goleta


Aquell vespre vam veure terra després de la posta de sol i la goleta va virar-hi. Montgomery va deixar entendre que aquell era el seu destí. Quedava massa lluny per veure’n detalls; aleshores em va semblar simplement una ratlla de blau pàl·lid sobre una incerta mar blau-gris. Una columna de fum gairebé vertical hi pujava cap al cel.

Quan la sotjàrem el capità no era a coberta. Després d’haver desfogat la seva ira sobre mi va trontollar escala avall i m’imagino que se’n va anar a dormir la mona al terra del seu propi camarot. El pilot pràcticament va assumir el comandament. Era l’individu esprimatxat i taciturn que havíem vist al timó. També semblava estar de mala jeia contra Montgomery. No ens feia ni el més mínim cas. Vam sopar amb ell en un silenci enfadós, després d’alguns esforços meus per fer conversa que no van tenir cap efecte. També em va xocar que els homes es miressin el meu company i els seus animals amb una singular cara de pocs amics. Montgomery es mostrava molt reticent sobre les seves intencions amb aquelles criatures i sobre el seu destí i, encara que jo em notava que la curiositat em creixia, no el vaig voler amoïnar.

Ens vam quedar xerrant a la coberta baixa fins que el cel es mostrà atapeït d’estrelles. Fora d’algun soroll que venia de la llum groguenca del castell de proa i d’algun moviment ocasional dels animals, la nit era molt tranquil·la. El puma jeia arraulit, mirant-nos amb ulls encesos, una pila de cosa negra a un cantó de la gàbia. Els gossos devien dormir. Montgomery es va treure uns cigars.

Em va parlar de Londres en un to de reminiscència adolorida, fent-me tota mena de preguntes sobre els canvis que hi haguessin esdevingut. Parlava com qui tenia gran amor per la mena de vida que hi havia tingut i de la qual l’havien tallat amb irrevocabilitat repentina. Li vaig contar quatre xafarderies que recordava d’això i d’allò. A tot això la seva estranya condició s’aguditzava en la meva ment, i a mida que garlàvem jo sotjava la seva estranya cara pàl·lida sota la trista llum de la llanterna de bitàcola que hi havia darrere meu. Després vaig mirar la mar enfosquida on s’amagava la seva petita illa.

Aquest home, em semblava a mi, havia sortit de la Immensitat simplement per salvar-me la vida. Demà baixaria per la passarel·la per tornar-se a esvair de la meva vida. Ni que hagués estat en circumstàncies més corrents l’experiència m’hauria deixat una mica pensatiu. Però en primer lloc hi havia la singularitat d’un home de carrera que vivia en aquesta ignota illeta; calia afegir-hi la natura tan extraordinària del seu equipatge. Em vaig trobar repetint la pregunta del capità: Què havia de fer amb aquelles bèsties? Per què, encara, havia fet veure que no eren seves quan jo hi vaig reparar per primera vegada? A més, en el seu ajudant personal hi havia una qualitat tan grotesca que m’havia causat una profunda impressió. Totes aquestes circumstàncies envoltaven aquell home d’una aura de misteri. S’havien apoderat de la meva imaginació i m’havien lligat la llengua.

Cap a la mitjanit es va acabar la nostra conversa sobre Londres i ens quedàrem l’un al costat de l’altre arrepenjats en el bastió, mirant endormiscadament el mar callat i les estrelles, cadascú immers ens els propis pensaments. Era l’hora dels sentiments i vaig començar amb la meva gratitud.

—Si em permet dir una cosa —vaig dir, després d’una estona— vostè m’ha salvat la vida.

—Casualitat —va dir— pura casualitat.

—Prefereixo estar agraït a l’agent accessible.

—No ha d’agrair res a ningú. Vostè tenia la necessitat i jo els coneixements; i li vaig donar de menjar amb l’interès amb què hauria collit un espècimen. Estava avorrit i em calia fer alguna cosa. Si aquell dia m’hagués trobat indiferent o no m’hagués fet gràcia la seva cara, bé…; és curiós preguntar-se on estaria vostè ara.

Això em va desanimar una mica.

—De tota manera… —vaig començar.

—És una casualitat, ja li dic —va interrompre— com totes les coses de la vida de l’home. Només els rucs no se n’adonen. Per què sóc aquí ara, foragitat de la civilització, en lloc de ser un home feliç que gaudeix de tots els plaers de Londres? Tot senzillament perquè, ara fa onze anys, vaig perdre el cap durant deu minuts una nit de boira.

Es va deturar.

—Sí? —vaig dir jo.

—És tot.

Vam recaure en el silenci. Al cap d’una estona va riure.

—Aquestes estrelles tenen un no sé què que deixata la llengua. Sóc un ruc, i tanmateix li voldria explicar tot a vostè.

—Digui el que em digui, es pot ben fiar que jo sabré guardar silenci… Si silenci cal.

Estava a punt de començar, i aleshores va moure el cap amb dubte.

—No parli —vaig dir—. A mi tant me fa. Al cap i a la fi és millor que guardi el seu secret. No hi guanyaria res més que un solaç momentani, de respectar jo la seva confiança. I si no la respectés…

Va deixar anar un gruny d’indecisió. Jo sentia que li duia avantatge i que l’havia enganxat en un moment indiscret; i a dir veritat jo no tenia cap curiositat de saber el que havia fet sortir de Londres un jove estudiant de medicina. Tinc prou imaginació. Em vaig arronsar d’espatlles i em vaig començar a allunyar. Sobre la barana de dalt collejava en silenci una negra figura mirant les estrelles. Era l’estrany ajudant de Montgomery. Amb el meu moviment es va girar ràpid, després va tornar a mirar cap a la llunyania.

A vostès els semblarà una cosa sense importància, potser, però a mi m’arribà com un cop impensat. L’únic llum prop nostre era una llanterna al costat del timó. La cara de la criatura es va girar durant un instant brevíssim, apartant-se de la foscor de proa cap al llum, i vaig veure que els ulls que em guaitaven lluïen amb una pàl·lida llum verda.

Aleshores jo no sabia que una lluminositat rogenca, si més no, és bastant corrent en els ulls humans. La cosa em va arribar com una crua inhumanitat. Aquella figura negra, amb els seus ulls de foc, va clivellar tots els meus pensaments de persona gran, tots els meus sentiments, i per un moment els horrors oblidats de la infantesa em tornaren al pensament. L’efecte passà tan de pressa com havia arribat. La malgirbada i negra figura d’un home, una figura sense cap importància particular, s’arrepenjava a la barana, contra la llum dels estels. Vaig sentir que Montgomery em parlava.

—Em sembla que me’n vaig al llit —va dir—. Vostè ja se’n deu haver cansat.

Li vaig respondre amb poca congruència. Baixàrem i em desitjà bona nit a la porta del meu camarot.

Aquella nit vaig somiar uns somnis molt desagradables. La lluna minvant va sortir tard. La seva llum va projectar un trist raig fantasmal en el camarot i va marcar unes formes de mal averany sobre les fustes del catre. Aleshores els gossos es despertaren i es posaren a udolar i a bordar, de manera que vaig somiar amb rampells i amb prou feines vaig dormir fins a l’arribada de l’alba.





Capítol cinquè: El desembarcament a l’illa


A primera hora del matí (era el segon matí d’ençà la meva recuperació i em sembla que el quart des que em recolliren) em vaig despertar al cap d’una avinguda de somnis tumultuosos, somnis de pistoles i de multituds escridassades, i em vaig adonar d’una cridòria sorda que venia de dalt. Em vaig fregar els ulls i vaig romandre al llit escoltant, no ben segur durant una certa estona d’on em trobava. Se sentí aleshores un trepig de peus descalços, el soroll d’objectes pesats que queien, grinyols i escarritxos violents de cadenes. Vaig sentir una xurriacada d’aigua quan feien girar el vaixell ràpidament, una onada d’escuma verd-groga va petar contra la finestreta rodona deixant-la gotejant. Em vaig vestir d’un salt i vaig pujar a coberta.

En pujar l’escala vaig veure contra el cel empastifat (el sol tot just es llevava) l’ampla espatlla i cabell roig del capità i a sobre d’ell el puma que voltejava penjat d’una corriola armada al travesser de la mitjana. La pobra bèstia s’havia espantat horriblement i s’arraulia en un racó de la gabieta.

—Amunt i enfora —bagolava el capità—. Amunt i enfora! Aviat tindrem un vaixell net de tota aquesta pestilència.

Com que se m’interposava en el camí li vaig donar uns copets a l’esquena per acabar de pujar a coberta. Es va girar alarmat i donà unes passes enrera per mirar-me ben mirat. No calia cap expert per endevinar que l’home encara anava begut.

—Hola! —va dir estúpidament, i aleshores se li va il·luminar la mirada—. Però si és el senyor… senyor…?

—Prendick —vaig dir.

—Prendick ta mare! —va dir—. Calla; així us dieu: el senyor Calla.

No hauria servit de res de contestar a aquell animal. Però també és cert que ben poc m’esperava jo la seva pròxima jugada. Va allargar la mà cap a la passarel·la on hi havia Montgomery que parlava amb un home massís de cabell blanc, vestit de franel·la blava i que tot just, aparentment, havia pujat a bord.

—Aquí té la porta, senyor Calla dels Diantres. La porta —s’esgolà el capità.

Montgomery i el seu company es giraren en sentir-lo.

—Què voleu dir? —vaig dir jo.

—Fora, Senyor Calla dels Diantres! Això és el que vull dir. Fora bord, senyor Calla, i aire! Estem netejant el vaixell, estem netejant tot el sant vaixell. Així que, vós, fora!

Me’l vaig quedar mirant sense poder dir res. Aleshores se’m va ocórrer que era exactament allò que jo volia. El prospecte de viatge com a únic passatger d’aquest cràpula buscaraons no era cosa que dolgués perdre’s. Em vaig girar cap a Montgomery.

—Aquí no pot quedar-s’hi —va dir el company de Montgomery amb tota precisió.

—No puc quedar-m’hi! —vaig dir, bocabadat. Tenia la cara més quadrada i decidida que jo mai no hagués vist.

—Mireu —vaig dir, adreçant-me al capità.

—Fora —va dir el capità—. Aquest vaixell no és per bèsties ni caníbals, ni pitjors que bèsties. S’ha acabat. Vós baixeu ara mateix… senyor Calla. I si no us hi podeu quedar ja podeu anar nedant. D’aquí, fora! Amb els vostres Amics. Jo ja he acabat amb aquesta santa illa per sempre més, amén! N’estic fins allà dalt!

—Però, Montgomery —vaig implorar.

Va torçar el llavi inferior i va sacsejar el cap mirant desesperançadament l’home de pèl gris que tenia al costat per significar que li era impossible d’ajudar-me.

—I ara m’ocuparé de vós —va dir el capità.

Aleshores s’encetà un curiós triple altercat. Jo anava apel·lant alternativament a un i a altre dels tres homes, primer al del pèl gris que em deixés desembarcar, després a l’embriac del capità perquè em deixés romandre a bord. Fins i tot vaig gemegar pregàries als mariners. Montgomery no va dir ni una paraula; només movia el cap.

—Us dic que baixeu aquí —era la cantarella del capità—… Ni lleis ni orgues. Aquí el rei sóc jo!

Confessaré que finalment se’m va esquerdar la veu enmig d’una vigorosa amenaça. Vaig sentir una onada de petulància histèrica i me’n vaig anar a popa, amb uns ulls desesmats fixos en el no-res.

Entretant, els mariners avançaven la tasca de desembarcar les capses i els animals engabiats. A sotavent de la goleta hi havia una grossa llanxa amb dues argolles a la qual anaven baixant l’assortiment de mercaderies. No havia vist els camàlics de l’illa que rebien els paquets perquè el costat de la goleta m’amagava la llanxa.

Ni Montgomery ni el seu company em van fer el més lleuger cas; estaven enfeinats ajudant i dirigint els quatre o cinc mariners que descarregaven la mercaderia. El capità s’hi acostà fent més nosa que servei. Jo estava adés desesperançat, adés desesperat. Un cop o dos, mentre esperava que les coses fessin llur via, no vaig poder resistir un impuls de riure’m de la meva miserable cuita. I no haver esmorzat em feia sentir encara més miserable. La gana i la poca sang treuen tota la força de l’home. Veia ben clarament que no tenia pas el nervi ni de resistir el que el capità decidís de fer per expel·lirme, ni d’imposar-me a Montgomery i el seu company. Vaig esperar passivament, doncs, el meu fat, i la feina de traslladar les possessions de Montgomery a la llanxa va prosseguir com si jo no hi fos.

Quan la feina va estar enllestida va començar el forceig; em pujaren, amb poca resistència, a la passarel·la. Fins en aquella situació vaig remarcar l’estranyesa de les cares brunes dels homes que hi havia a la llanxa amb Montgomery. Però la llanxa estava ara carregada i va salpar amb presses. Una superfície cada cop més gran d’aigua verda va aparèixer sota els meus peus. Jo empenyia enrera amb totes les meves forces per no caure-hi de cap.

Els camàlics de la llanxa feien cridòria i vaig sentir que Montgomery els insultava. Aleshores el capità, el pilot i un dels mariners que els ajudava em van empènyer cap a popa. La llanxa del Lady Vain havia estat remolcada rera la goleta; estava mig plena d’aigua, no tenia rems ni gens de queviures. Em vaig negar en rodó a baixar-hi i em vaig deixar caure sobre la coberta. Finalment m’hi van abocar amb una corda (no hi havia escala de popa) i, tallant-la, em van deixar a la deriva.

Em vaig anar apartant de la goleta. En una mena d’estupor vaig mirar com els mariners hissaven veles i lentament però segura la goleta virava cap al vent. Les veles onejaren i de seguida s’ompliren amb el vent. Vaig quedar-me amb els ulls fixos en el seu costat batut pel temps que s’inclinava sobre meu. I així va eixir del meu camp visual.

No vaig girar el cap per seguir-la. De bon antuvi amb prou feines em podia creure el que acabava de passar. Em vaig agemolir al terra de la llanxa, atònit, mirant cegament l’oliosa i buida mar. Després em vaig adonar que jeia en el meu infern particular, ara mig ple d’aigua. Mirant per damunt la regala vaig veure que la goleta es dreçava lluny ja de mi, amb la figura rogenca del capità que em feia befa des del pont; girant-me cap a l’illa, vaig veure que la barca de càrrega s’empetitia a mida que s’acostava a la platja.

De cop i volta la crueltat d’aquest abandó se’m va fer conscient. No podia arribar a terra a no ser que la casualitat m’hi fes anar. Em sentia encara afeblit, recordareu, del meu llarg naufragi; estava afamat i sense esma, altrament hauria tingut més coratge. Tal com estaven les coses em vaig posar tot d’una a plorar i a gemegar com no havia fet des que era nen. Les llàgrimes em regalimaven per la cara. En un rampell de desesper em vaig posar a donar cops de puny a l’aigua acumulada a la barqueta i a donar patacades salvatgement contra la regala. I vaig pregar a Déu en veu alta que em deixés morir.





Capítol sisè: Els remadors d’aire infernal


Però els illencs, veient-me veritablement a la deriva, es van apiadar de mi. Vaig anar derivant a poc a poc, cap a l’est, acostant-me a l’illa de gairell i de seguida vaig veure amb un alleujament histèric que llur barca girava i tornava cap a mi. Anava molt carregada i, en acostar-se’m, vaig poder distingir el cap blanc i les amples espatlles del company de Montgomery que seia al banc de popa entre els gossos i una pila de caixes d’embalatge. Aquest individu m’estava clavant la mirada sense moure ni parlar. El baldat caranegre m’ullava amb igual fixesa des de proa prop del puma. Hi havia tres homes més, uns tipus estranyament animalescos que feien bordar salvatgement els gossos. Montgomery, que duia el timó, va guiar la barca fins al meu costat i, posant-se dret, va agafar l’amarra i la va lligar a la canya del timó per tal de remolcar-me, ja que no hauria cabut a bord.

A hores d’ara ja m’havia recuperat de la meva fase histèrica i li vaig tornar la salutació, en acostar-se, amb prou desimboltura. Li vaig dir que la meva llanxa era gairebé plena d’aigua i em va allargar un cubellet. Vaig caure enrera en tensar-se la corda entre les dues barques. Per una bona estona em vaig ocupar a eixaugar.

Fins que no vaig haver tret l’aigua (que havia entrat amb el mar; la llanxa era perfectament sòlida) no vaig tenir temps de mirar la gent de l’altra barca.

El del pèl blanc, vaig notar, encara m’esguardava amb atenció, però amb una expressió, em semblava ara, d’una certa perplexitat. Quan els meus ulls es trobaren amb els seus va baixar l’esguard cap als gossos que tenia entre els genolls. Era una home cepat, com ja he dit, amb un front elegant i unes faccions ben marcades; però els seus ulls tenien aquell curiós plec de pell sobre les parpelles que sovint es forma amb l’edat avançada, i les comissures dels seus llambrots li donaven un aire pugnaç i resolut. Parlava amb Montgomery en un to baix que jo no sentia. D’ell vaig passar la vista als seus tres homes, i compte que eren estranys. Jo només els veia la cara, però hi havia alguna cosa (no sé què) en la seva cara que em produí un espasme de fàstic. Els vaig contemplar una bona estona i la impressió no s’esvaí, per més que no podia esbrinar què n’era exactament la causa. Aleshores em semblaren gent bruna, però llurs braços tenien unes clapes d’una substància d’un blanc brut, fins i tot les mans i els peus. No he vist mai homes maquillats així, i de dones només a l’Orient. A més anaven amb turbant, de sota del qual em guaitaven amb cara de dimonis boiets, cares de mandíbula protuberant i ulls lluents. Tenien el pèl negre i llis, com de cua de cavall i, encara que seien, semblaven excedir en alçada qualsevol raça humana que jo hagués mai vista. El del pèl blanc, que jo sabia que feia dos metres d’alt, quedava un cap més baix que qualsevol d’aquells tres. Més endavant vaig esbrinar que no n’hi havia cap de més alt que jo, però llurs cossos eren anormalment llargs i tenien unes cuixes curtes i curiosament cargolades. De tota manera eren una colla sorprenentment lletja; per sobre d’aquells tres caps, sota la barra del davant, treia la cara l’home dels ulls que lluïen en la fosca.

En mirar-los jo, ells primer em tornaren la mirada i, primer l’un després l’altre, després eludiren el meu esguard i m’ullaven d’una manera estranyament furtiva. Se’m va ocórrer que jo potser els molestava i així vaig girar l’atenció cap a l’illa que s’acostava.

Era baixa, coberta de vegetació espessa, més que res de les inevitables palmeres. Des d’un punt un filet de vapor s’aixecava en biaix i a una immensa alçada s’obria com un ventall de ploma. Ara havíem penetrat una ampla badia flanquejada a cada cap per un baix promontori. L’arena de la platja era d’un color gris brut i pujava dretament fins a una carena, potser a uns quinze o vint metres sobre el nivell del mar, amb arbres i mates distribuïts irregularment. A mitja pujada hi havia un tancat que després vaig saber que era fet en part de corall i en part de pedra tosca. Dos teulats de palla apareixien rera el tancat.

Un home ens esperava arran de mar. Em va semblar, quan encara érem lluny, veure unes altres criatures molt grotesques que s’esmunyien entre els arbusts del pendent, però en acostar-nos ja no els vaig tornar a veure. El que ens esperava era d’estatura moderada, tenia una fosca cara negrenca. Tenia una boca grossíssima, gairebé sense llavis, extraordinaris braços llargaruts, peus llargs i prims, era garrell i es dreçava projectant la seva cara llosca, els ulls fixos en nosaltres. Vestia, com Montgomery i el seu company de pèl blanc, un gec i unes calces de franel·la blava.

En acostar-nos encara més aquest individu va posar-se a córrer platja amunt i platja avall, fent uns moviments d’allò més grotescos. Per ordre de Montgomery els quatre homes de la llanxa saltaren amb gestos singularment desmanyotats i agafaren les argolles. Montgomery ens va guiar cap a un moll petitíssim excavat a la platja. En aquell moment l’home de la platja corregué al nostre encontre. El que jo dic moll no era més que una síquia prou llarga perquè hi cabés, tal com estava la marea ara, la llanxa.

Vaig sentir que les quilles es clavaven a la sorra, vaig evitar de donar un cop al timó de l’altra barca tot fent servir el cubellet i, desamarrant-me, vaig atracar. Els tres cofats, amb moviments feixucs posaren peu a terra i de seguida començaren a descarregar, ajudats pel de la platja. Em van xocar especialment els curiosos moviments de les cames dels tres turbantats i embenats remadors; no és que fossin encarcarats, sinó deformes d’alguna estranya manera, com si tinguessin les juntures malfargades. Els gossos encara grunyien i estiraven llurs cadenes cap a aquells homes, quan el del cap blanc va baixar amb ells.

Els tres homenots es parlaven amb uns anòmals tons guturals, i el que ens havia esperat a la platja es posà a parlar amb ells tot esvalotat (una llengua estrangera, vaig suposar) mentre que agafaven unes caixes que hi havia apilades a popa. Jo havia sentit aquella veu en alguna banda i ara no podia recordar on. El del cap blanc es va quedar dret agafant la pandilla de sis gossos i bruelant ordres per damunt de la cridadissa. Montgomery, havent llevat timó, també va baixar a terra i es va posar a ajudar en la descàrrega. Jo em sentia massa feble, rera el llarg dejuni i amb el sol que picava sobre el meu cap descofat, per poder-los oferir ajut.

Al cap d’una estona el del pèl blanc es va semblar adonar de la meva presència i se m’acostà.

—Fa cara —va dir— de no haver esmorzat.

Tenia uns ullets d’un negre brillant sota les celles feixugues.

—Excusi’m. Ara és el nostre convidat i l’hem de fer sentir còmode; és clar que ningú no l’ha invitat, ja sap.

Em va mirar de fit a fit.

—Montgomery diu que és universitari, Senyor Prendick. Diu que té coneixements de ciència. Me’n pot dir alguna cosa més?

Li vaig dir que havia passat uns quants anys al Col·legi Reial de Ciències i que havia fet investigacions de biologia sota la direcció de Huxley. Això li va fer alçar lleugerament les celles.

—Això altera una mica el cas, senyor Prendick, —va dir amb una entonació un punt més respectuosa—. Resulta que nosaltres som biòlegs aquí. Aquest és un campament de biologia, més o menys. —Mirà cap als homes de blanc que estaven enfeinats empenyent el puma sobre uns troncs cap a la tàpia del campament—. Si més no jo i Montgomery —va afegir.

I després:

—No li puc pas dir quan podrà marxar d’aquí. Aquest lloc no queda pas en cap ruta coneguda. Veiem passar un vaixell un cop cada dotze mesos, si fa no fa.

Em va deixar abruptament i pujà per la platja, passant el grup i, em sembla, es ficà en el tancat. Els altres dos amb Montgomery muntaven un pila de caixes més petites sobre una carreta de rodes baixes. La llama encara era a la llanxa amb les gàbies de conills; els gossos encara llambregaven cap als remadors. Acabada la pila, els tres homes posaren mans a la carreta i començaren a empènyer allò que deuria pesar pel cap baix una tonelada, amb el puma i tot. Al cap d’una estona Montgomery els deixà i, tornant cap a mi, m’allargà la mà.

—Ho celebro —va dir— de part meva. Aquell capità era un idiota acabat. Li hauria fet el viatge ben distret.

—Ha estat vostè —vaig dir— qui m’ha tornat a salvar.

—Això depèn. Li asseguro que trobarà aquesta illa un lloc infernalment peregrí. Jo de vostè aniria molt en compte amb els meus moviments. Ell… —Va dubtar, i semblà canviar d’idea sobre el que estava a punt de dir—. A veure si m’ajuda amb aquests conills —va dir.

El seu capteniment amb els conills era singular. Em vaig ficar de genolls a l’aigua amb ell i el vaig ajudar a transportar una de les gàbies a la sorra. Tan bon punt la vàrem tenir a terra n’obrí la porta i decantant-la va deixar escapar el seu contingut vivent. Els conills van caure en pila emmaranyada, l’un sobre l’altre. Va donar cops de mans i de seguida s’escamparen amb aquells saltirons que fan en córrer, quinze o vint conills, crec, platja amunt.

—Creixeu i multipliqueu-vos, amics, —va dir Montgomery—. Repobleu l’illa. Fins ara hem passat una certa abstinència de tall.

Mentre els veia desaparèixer el del cabell blanc va tornar amb un flascó de conyac i uns bescuits.

—Unes cosetes per resistir, Prendick —va dir amb un to molt més familiar que abans.

No em vaig pas fer pregar sinó que vaig atacar els bescuits tot d’una, mentre que el del cap blanc ajudava Montgomery a deixar anar una vintena de conills més. Tres grosses gàbies, tanmateix, pujaren a la casa amb el puma. El conyac, no el vaig tocar, car sóc abstemi de tota la vida.





Capítol setè: La porta tancada


Suposo que el lector comprendrà que al principi tot era tan estrany al meu voltant, la meva situació era el resultat d’unes aventures tan inesperades, que jo no podia discernir la relativa anormalitat d’això o allò altre que veia. Vaig seguir la llama platja amunt però em passà Montgomery, que em va pregar que no entrés al tancat de pedra. Aleshores vaig notar que el puma en la seva gàbia i la pila de paquets havien estat col·locats a fora de l’entrada d’aquest quadrangle.

Em vaig girar i vaig veure que la llanxa ja estava descarregada i que l’havien feta sortir i l’havien treta de l’aigua; el del cap blanc ara caminava cap a nosaltres. Va dirigir la paraula a Montgomery.

—I ara tenim el problema de l’hoste que no hem convidat. Què farem amb ell?

—Té coneixements de ciència —va dir Montgomery.

—Em moro de ganes de tornar a la feina, amb aquestes noves coses —va dir el del cap gris bo i movent el cap cap al tancat. Els ulls li lluïen.

—Ja ho crec —va dir Montgomery amb to que no tenia res de cordial.

—No el podem fer anar allà, i no tenim temps de construir-li una nova barraca. I certament no li podem atorgar encara la nostra confiança.

—Estic a les seves mans —vaig dir. No tenia ni la més mínima del que havia volgut dir amb allò d’«allà».

—Això mateix pensava jo —contestà Montgomery—. Hi ha la meva cambra amb la porta de fora…

—Ja està —va dir el vell tot d’una, mirant Montgomery. Vam caminar tots tres cap al tancat—. Lamento ser tan misteriós, senyor Prendick; però consideri que vostè ha vingut aquí sense que el convidéssim. Aquest petit establiment nostre d’aquí conté algun secret, de fet és una mena de cambra de Barbablava. Cregui que no és res espantós… per a una persona de seny. Però per ara, com que encara no el coneixem…

—Ho comprenc —vaig dir—. Fóra follia que m’ofengués la seva desconfiança.

La seva grossa boca va fer una ganyota intentant somriure. Era una d’aquestes persones saturnines que somriuen baixant les comissures dels llavis. Però va fer un gest amb el cap per significar que apreciava la meva comprensió. Havíem passat per davant de l’entrada principal del tancat; era un gruixut portal de fusta, reforçat de ferro, i tancat, amb la càrrega de la llanxa apilada al davant; a la cantonada arribàrem a una porteta que m’havia passat desapercebuda. El del cap gris es va treure un manyoc de claus de la butxaca de la seva greixosa jaqueta blava, va obrir la porta en qüestió, i entrà. Les seves claus i l’elaborat sistema de panys d’aquell lloc em van semblar peculiars.

El vaig seguir i em vaig trobar en un petit apartament, moblat planerament però no sense confort, i amb una porta interior, entreoberta, que donava a un pati asfaltat. Montgomery va córrer a tancar aquesta segona porta. Una hamaca penjava del racó més fosc de la sala, i una finestreta sense vidre, protegida per una barra de ferro, donava a la platja i al mar.

Aquest, em va dir el del pèl gris, seria el meu apartament, i la porta interior que, «per evitar accidents», va dir, tancaria de la part del pati, era el meu límit. Em va fer notar una còmoda gandula davant de la finestra, i un assortiment de llibres vells, principalment, vaig veure, obres de cirurgia i edicions dels clàssics grecs i llatins (idiomes que no llegeixo pas amb facilitat), en un prestatge prop de l’hamaca. Va sortir per la porta exterior com aquell qui vol evitar de tornar a obrir la de dins.

—Normalment mengem aquí —va dir Montgomery, i de seguida, una mica dubtós, va sortir seguint l’altre—. Moreau —vaig sentir que cridava, i de moment em sembla que no me’n vaig adonar. Però al cap d’un moment, mentre fullejava els llibres del prestatge, aquell nom se m’aguditzà al pensament: on havia mai sentit el nom de Moreau?

Vaig seure davant la finestra, vaig agafar els bescuits que encara em quedaven, i me’ls vaig menjar amb la millor gana del món. «Moreau?».

Per la finestra vaig veure un dels estrafolaris vestits de blanc que carregava una capsa d’embalatge per la platja. En un moment va quedar fora del meu camp de visió. Aleshores vaig sentir que ficaven una clau al pany darrere meu i la feien girar. Al cap d’una estona vaig sentir, per la porta tancada, els sorolls dels gossos que havien fet entrar de la platja. No bordaven sinó que ensumaven i grunyien d’una manera curiosíssima. Sentia llurs petjades i la veu de Montgomery que els volia calmar.

M’havia quedat molt impressionat pels complicadíssims secrets d’aquells dos homes sobre el contingut d’aquell lloc, i això em va tenir ocupat el pensament durant una bona estona, així com la insòlita familiaritat del nom de Moreau. Però la memòria humana és una cosa tan extravagant que en aquell moment no sabia recordar un nom conegut en el context apropiat. Els pensaments em volaren a la indefinible raritat del deforme i turbantat home de la platja. Mai no havia vist un caminar igual, uns moviments tan bisbètics com els que feia en empènyer la capsa. Vaig rumiar que cap d’aquells homes no m’havia parlat, per bé que la majoria d’ells m’havia ullat, en un moment o altre, d’una manera peculiarment furtiva, prou diferent de la mirada oberta d’un primitiu com Déu mana. Em preguntava quina llengua devien parlar. Tots m’havien semblat notablement taciturns i dotats, quan alguna cosa havien dit, d’una veu molt desueta. Alguna cosa no rutllava; què podia ser? Aleshores em van venir a la memòria els ulls del malgirbat ajudant de Montgomery.

Just en el moment en què pensava en ell, va entrar. Ara anava vestit de blanc i portava una safata amb cafè i verdures bullides. Amb prou feines vaig poder reprimir un moviment tremolós de retirada provocat per la seva entrada; però ell es va inclinar amablement i em deixà la safata a la tauleta que tenia al davant.

Aleshores l’astorament em paralitzà. Sota l’aspre pèl negre li vaig veure l’orella! Em va aparèixer de cop i volta al davant, a un pam del nas. L’home tenia les orelles punxegudes i cobertes d’un pelatge finíssim.

—L’e’morzar, sennó —va dir. Me’l vaig quedar mirant sense pensar a contestar-li. Es va girar i va caminar cap a la porta mirant-me anòmalament per sobre l’espatlla.

El vaig seguir amb els ulls, i en fer-ho, per algun regreix de cerebració inconscient, em va venir al cap la frase: «Els rumors de Moreau». Era això? «Els no sé què de Moreau?». Ah, la memòria em va fer un salt de deu anys. «Els Horrors de Moreau». La frase em va surar per la ment una estona, i aleshores la vaig veure en lletres vermelles sobre un pamflet color crema, que només de llegir-lo qualsevol home s’hauria posat a tremolar amb els pèls de punta. Llavors vaig recordar amb precisió tots els detalls. Aquell pamflet oblidat durant tant de temps em tornava a la memòria amb una vivesa astoradora. Jo no era més que un vailet en aquell temps i Moreau, suposo, deuria tenir uns 50 anys; fisiòleg de mestratge prominent, notori en els cercles científics per la seva imaginació i per la franquesa brutal de les seves discussions. Podria ser el mateix Moreau? Havia publicat uns fets força extraordinaris sobre la transfusió de sang i, encara, era fama que estava portant a terme un treball molt valuós sobre les excrescències mòrbides. I tot d’una la seva carrera va tancar-se. Va haver de marxar d’Anglaterra. Un periodista va aconseguir d’entrar al seu laboratori fent-se passar per assistent de laboratori, amb la intenció deliberada de fer una exposició sensacionalista; i gràcies a un accident espantós (si és que de veres era una accident) el seu horripilant pamflet es va fer notori. El dia de la seva publicació un pobre gos, espellat i mutilat encara, s’escapava de la casa de Moreau.

Era l’època dels escàndols i un editor important, cosí del qui s’havia fet passar per ajudant de laboratori, apel·là la consciència del país. No era el primer cop que tal consciència s’ha girat contra mètodes de recerca científica. El doctor, simplement el van treure a crits del país. Potser s’ho mereixia, però encara crec que el suport tebi dels seus companys d’investigació i la deserció que li féu la majoria dels científics, fou cosa de vergonya. I tanmateix els seus experiments, segons el recompte del periodista, eren immoralment cruels. Per ventura hauria pogut rescatar el seu benestar social bo i abandonant les seves investigacions, però sembla que va optar per prosseguir-les, com la majoria dels qui han tastat la corprenedora metzina de la recerca. Era solter, i no el lligava cap altra consideració que la dels seus propis interessos…

Jo m’havia convençut que aquest era el mateix Moreau. Tot ho indicava. Ara se m’ocorria la finalitat a la qual el puma i els altres animals, que ja havien estat transportats amb la resta de l’equipatge a l’interior del tancat rera la casa, estaven destinats; i una curiosa flaire, l’hàlit d’alguna cosa coneguda, un olor que s’havia escampat per la rerabotiga de la meva consciència, passà de cop i volta a la primera línia del meu pensament. Era l’olor antisèptica de la taula d’operacions. Per la paret vaig sentir que el puma grunyia, i un dels gossos udolava com si li haguessin donat un cop.

D’altra banda, i especialment per a un altre home de ciència, la vivisecció no era pas una cosa tan horrible com per justificar tot aquell secret. I per una rara connexió mental, les orelles punxegudes i els ulls lluminosos de l’assistent de Montgomery em tornaren a la memòria amb la més viva de les definicions. Vaig quedar-me mirant el mar verd que tenia al davant, el mar que escumejava sota una brisa refrescant, mentre deixava que aquestes i altres curioses memòries dels darrers dies s’encalcessin les unes a les altres en el meu pensament.

Que podia significar? Un tancat, a pany i clau, en una illa solitària, un notori vivisector, i aquesta gent baldada i contorta?





Capítol vuitè: Els gemecs del puma


Montgomery em va interrompre l’embull de confusions i de sospites cap a la una, i el seu grotesc ajudant el va seguir amb una safata on hi havia pa, unes herbes i altres coses de menjar, un flascó de whisky, una gerra d’aigua, i tres gots i ganivets. Vaig mirar de reüll l’estranya criatura i vaig notar que m’ullava amb els seus curiosos ulls inquiets. Montgomery va dir que dinaria amb mi, però que Moreau estava massa preocupat amb el treball que li havia arribat.

—Moreau —vaig dir— conec el nom.

—Coneix el nom de Judas —va dir—. He estat un ruc d’esmentar-l’hi. M’ho podria haver pensat. De tota manera li donarà una idea dels nostres… misteris. Whisky?

—No gràcies; sóc abstemi.

—Així ho hagués estat jo. Però tant se val tancar l’estable si ja t’han robat el cavall. Aquest suc infernal és el que m’ha portat aquí. El xarop, i una nit de boira. I em vaig pensar que havia fet sort quan en Moreau m’obria la porta de sortida. És estrany…

—Montgomery —li vaig dir tot d’una quan es tancava la porta exterior— com és que el vostre mosso té les orelles punxegudes?

—Vatua! —va dir amb la boca plena del primer mos. Se’m va quedar mirant i aleshores repetí—: Orelles punxegudes?

—Sí, acaben en punta —vaig dir amb tota la calma que vaig poder però amb un lleuger nus a la gola—. I amb un fi pelatge fosc.

Es va servir whisky amb aigua amb tota la deliberació.

—M’havia semblat que els cabells li tapaven les orelles.

—Les hi vaig veure quan es va deturar davant meu per deixar el cafè a la tauleta. I els ulls li llueixen a la fosca.

Ara Montgomery ja s’havia recobrat de la sorpresa de la meva pregunta.

—Sempre m’havia semblat —va dir amb deliberació i amb una lleugera accentuació de la sospita de papissoteig— que hi havia definitivament alguna cosa d’insòlit a les seves orelles. Només per la cura que tenia a tapar-se-les… Com eren?

El seu to em persuadia que es feia l’ignorant; però, és clar, no podia dir-li a la cara que mentia.

—Punxegudes —vaig dir— més aviat petites i piloses… clarament piloses. Però tot aquest home és un dels éssers més estranys que mai hagi vist.

Un gemec agut i afònic de dolor animal ens va arribar del tancat del darrere. Per la intensitat i el volum havien de ser del puma. Vaig notar que Montgomery s’estremia.

—Sí! —va dir.

—On van trobar vostès aquesta criatura?

—A… A San Francisco… És lleig com un pecat, ho admeto. I no hi toca gaire, sap? No recorda de quina part del món és. Però m’hi he acostumat, sap? Tots dos. A vostè, què li sembla?

—No és pas natural —vaig dir—. Hi ha alguna cosa en ell… No em cregui massa delicat, però em produeix una desagradable sensació; quan se m’acosta se’m tiben els músculs. Té unes gotes de… de diabòlic, francament.

Mentre jo parlava Montgomery havia deixat de menjar.

—Manies —va dir—. No m’ho sembla pas a mi.

Va tornar a menjar.

—Jo no havia notat res —va dir, mastegant—. La tripulació de la goleta… es deuen haver pensat el mateix… El van tractar a puntades, el pobre diable… Vostè va veure el capità?

De sobte el puma va tornar a gemegar, aquesta vegada amb més dolor. Montgomery va renegar entre dents. Estava mig decidit a interrogar-lo sobre els homes de la platja. Aleshores el pobre animal de dins es va deixatar en una sèrie de xisclets curts, aguts.

—Els homes de la platja —vaig dir— de quina raça són?

—Són uns xavals excel·lents, no creu? —va dir mig despistat, tot travant les celles a mida que l’animal s’esgargamellava. Jo callava ara. Se sentí un altre udol, pitjor que l’anterior. Em va mirar amb els seus tristos ulls grisos i se serví una mica més de whisky. Va intentar de fer-me entrar en una discussió sobre l’alcohol, insistint que m’havia salvat la vida amb unes gotes d’alcohol. Semblava ansiós d’accentuar el fet que jo li devia la vida. Jo li contestava distret. Quan vàrem acabar el dinar el monstre deforme de les orelles punxegudes va desparar la taula, i Montgomery em va tornar a deixar sol a la cambra. Havia estat tota l’estona en un estat d’irritació mal amagada pels sorolls del puma viviseccionat. Va fer esment del seu nerviosisme i em va deixar perquè en tragués la conclusió òbvia.

Jo trobava que els gemecs eren singularment irritants, i aquests augmentaren en profunditat i intensitat a mida que s’escolava la tarda. Al principi eren de dolor però llur constant ressurgència va acabar per treure’m de polleguera. Vaig llançar una antologia d’Horaci que havia estat llegint i em vaig posar, amb els punys tancats, a mossegar-me els llavis i a caminar amunt i avall per la cambra.

Vaig acabar per posar-me els dits a les orelles.

L’atracció emotiva d’aquells esgarips m’anava augmentant, i van arribar a tan exquisida expressió de sofrença que jo ja no ho podia tolerar en aquella habitació confinada. Vaig sortir per la porta a la feixuga calitja de la tarda i, passant per davant de l’entrada principal (que, vaig notar, tornava a estar tancada), vaig arribar a la cantonada del mur.

A fora els udols se sentien encara més. Semblava que tot el dolor del món havia trobat veu. Tot i així, si jo hagués sabut que un tal dolor hi havia a la sala contigua, i no s’hagués sentit, em sembla (he pensat després) que l’hauria aguantat prou bé. És quan la sofrença troba una veu i ens fa tremolar els nervis que la nostra compassió ens afecta. Però malgrat la lluminosa horabaixa i els verds ventalls dels arbres que la tranquil·la brisa marina gronxava, el món era tot confusió i es desdibuixava amb el pas de fantasmes negres i rojos… fins que em vaig trobar fora del camp auditiu de la casa de la paret de pedra.





Capítol novè: La cosa del bosc


Vaig passejar pel matissar que cobria la carena rera la casa, amb prou feines m’adonava d’on anava; vaig passar per l’ombra d’un feix d’arbres de tronc recte i vaig acabar endinsat per l’altra banda de la carena, baixant cap a un riuet que corria enmig d’una vall estreta. Allí em vaig deturar i vaig parar l’orella. La distància que havia caminat, o bé els feixos d’espessor que s’hi interposaven, mataven tot so que pogués venir del tancat. L’aire no es movia. Va sortir un conill, fent fressa, i se n’anà brincant pujada amunt. Dubtós, em vaig asseure ran d’ombra.

L’indret era agradable. La vegetació luxuriant de les ribes amagava el riuet, excepte en un punt on jo veia un tros triangular de la superfície llampant de l’aigua que hi corria. De la banda de més enllà jo veia, a través d’una boirina blavenca, un feix d’arbres i lianes, i per sobre d’ells de nou el blau lluminós del cel. Per cí per llà un esquitx blanc o escarlata marcava la flor d’un epífit penjant. Vaig passejar la mirada una estona per aquesta escena i vaig tornar a remenar mentalment les estranyes peculiaritats del mosso de Montgomery. Però feia massa calor per pensar amb precisió, i vaig acabar caient en un tranquil estat mig endormiscat.

Me’n va fer sortir, al cap de no sé quant de temps, una remor entre les mates de l’altra banda del riuet. De primer antuvi no veia res més que l’ondulació de les puntes de les falgueres i canyes. De cop i volta una cosa va aparèixer a la riba; al principi no sabia distingir de què es tractava. Va inclinar el cap fins a l’aigua i es va posar a beure. Aleshores vaig veure que era un home, caminant de quatre grapes com una bèstia!

Anava vestit amb una tela blavenca, i era de color coureny, amb pèl negre. Semblava que la lletjor grotesca era la característica d’aquests illencs. El sentia com xuclava l’aigua amb els llavis en beure.

Em vaig inclinar per tal de veure’l millor i amb la mà vaig fer caure un tros de lava que rodolà per la baixada. L’home va alçar el cap amb gest de culpabilitat; els seus ulls es trobaren amb els meus. Es va posar dret de seguida i es va quedar plantat, eixugant-se la boca amb la mà i mirant-me. Les cames li feien a penes la meitat de la llargària del cos. Així, mirant-nos de fit a fit potser per vergonya, ens vam quedar ben bé un minut. Després, deturant-se per mirar enrera un cop o dos, va desaparèixer entre els arbusts cap a la meva dreta; jo vaig escoltar com l’enrenou de la fronda disminuïa amb la distància fins a morir. Ara i adés m’havia llançat un esguard penetrant. Durant bona estona després de la seva desaparició vaig romandre assegut amb la mirada en la direcció de la seva retirada. L’endormiscada calma m’havia abandonat.

Em va sobtar un soroll al meu darrere i, girant-me tot de cop, vaig veure l’alegre cua d’un conill que s’esvania carena amunt. Em vaig posar dempeus, d’un bot.

L’aparició d’aquella mig bestial criatura grotesca m’havia poblat tot d’una la quietud de l’horabaixa. Amb un cert nerviosisme vaig mirar al meu entorn lamentant de no dur cap arma. Aleshores vaig rumiar que l’home que havia vist vestia roba blava, no anava despullat com hauria anat un salvatge, i per tal motiu, em vaig intentar de persuadir a mi mateix, es deuria tractar d’un tipus pacífic, cosa que la somorta ferotgia de la seva cara desmentia.

Tanmateix l’aparició m’havia corprès pregonament. Vaig tirar cap a l’esquerra, pel pendent, girant el cap i mirant per totes bandes entre els alts troncs dels arbres. Com és que un home caminava de quatre grapes i bevia amb la boca? Al cap d’una estona vaig sentir l’udol d’un animal, i suposant que era el puma, em vaig girar i vaig caminar en direcció diametralment oposada al so. Això em va fer baixar fins al riuet, el vaig travessar i vaig començar a pujar pels matissars de l’altra banda.

Em va sorprendre una extensió d’un escarlata viu a terra i, arribant-hi, vaig veure que es tractava d’un fong estès i corrugat com un liquen fol·licular, però que en tocar-lo es fonia en deliqüescència pastosa. I llavors, a l’ombra d’unes falgueres luxuriants, vaig trobar-me una cosa desagradosa, el cos mort d’un conill, cobert de mosques lluents però encara càlid, decapitat. Em vaig deturar amb fàstic en veure la sang escampada. Aquí acabava l’aventura d’un dels visitants de l’illa!

Al seu entorn no hi havia cap altre rastre de violència. Era com si l’haguessin atrapat i matat d’un cop sec. Mentre em mirava aquell cosset vellós se’m presentava la dificultat d’imaginar com havia ocorregut el fet. La vaga temença que hi havia en el meu cap després d’haver vist la cara inhumana de l’home que bevia se m’anava, estant jo plantat allí, consolidant. Em vaig començar a adonar de la meva temeritat per haver-me endinsat entre aquella gent ignota.

La meva imaginació alterava ara la fronda que tenia al redós. Cada ombra esdevenia alguna cosa més que ombra, esdevenia una emboscada, cada remoreig una amenaça. Uns ulls invisibles semblaven espiar-me.

Vaig decidir de tornar al tancat de la platja. Vaig donar mitja volta i em vaig posar a córrer (fins i tot potser adeleradament) entre els arbusts, amb ànsia de tornar a estar en un espai obert.

Em vaig parar a temps de no emergir en un tal espai. Era una mena de clariana en el bosc causada per la caiguda d’un arbre; ja hi havia uns arbrets lluitant per l’espai; més enllà la densa vegetació de troncs i lianes amb brolls de fongs i de flors es tornava a tancar. Davant meu, agotnats sobre les despulles fangoses de l’enorme arbre abaltit, i encara inconscients de la meva presència, hi havia tres grotesques figures humanes.

L’una era clarament femella. Les altres dues eren homes. Anaven despullats, fora d’uns estripalls de roba escarlata a mig cos; llur pell era d’un color rosa pansit, d’un color que mai a la vida no havia vist en cap salvatge. Tenien la cara grossa i pesada, sense mentó, el front baix i una cerra clara al cap. Mai a la vida no havia vist unes criatures d’aspecte tan bestial.

Parlaven, o, si més no, un dels homes parlava als altres dos; tots tres havien estat massa capficats per adonar-se de la remor de la meva arribada. Balancejaven el cap i l’espatlla de banda a banda. Les paraules del qui parlava m’arribaven espesses i malgirbades, i encara que les sentia prou bé no aconseguia entendre el que deia. Em semblà que recitava una lletania complicada i absurda. Al cap d’una estona la seva articulació es va fer més aguda i, obrint les mans, es posà dempeus.

En aquell moment els altres es posaren a recitar a l’uníson, posant-se drets també, obrint les mans, i balancejant el cos al ritme de la cantarella. Jo notava la curtedat anormal de llurs cames, llurs peus esprimatxats i renyocs. A poc a poc els tres es posaren a caminar en cercle, alçant els peus i donant cops a terra i movent els braços; una cançoneta emergia de llur rítmica recitació, i una tornada que sonava com ara «Alula» o «Balula». Els ulls els espetegaven i llurs lletges cares s’il·luminaren amb una expressió d’estrany plaer. Llur boca sense llavis deixava caure grosses baves.

En aquell instant, mentre observava aquells gestos grotescos i inexplicables, em vaig adonar clarament per primer cop d’allò que m’havia ofès, allò que m’havia produït dues impressions, inconsistents i conflictives: una de completa estranyesa i una altra d’estranya familiaritat. Les tres criatures dedicades ara al misteriós ritual eren humanes de forma, i eren tanmateix humans amb l’aire peculiaríssim d’un animal conegut. Cada una d’aquestes criatures, malgrat la forma humana, malgrat els parracs que vestien, malgrat la tosca humanitat de llur forma corporal, portava trenada en aquesta forma, en aquests moviments, en l’expressió de la seva cara, en la seva presència, una sospita ara irresistible de porcell, unes marques porcines, la marca inconfusible de la bèstia.

Aquest descobriment em va deixar parat, i aleshores les preguntes més horribles s’agombolaren en la meva ment. Ells es posaren a brincar, primer l’un i després l’altre, xisclant i grunyint. Un d’ells va caure i va romandre uns instants de quatre grapes, però de seguida es va recobrar. Però aquell llambreig transitori de la veritable animalitat d’aquells monstres havia estat suficient.

Vaig donar mitja volta amb tan poc soroll com vaig poder i, quedant-me ara i adés ert de por que em descobrissin quan sentia una branca que cruixia o l’enrenou d’unes fulles, em vaig tornar a endinsar a l’espessor. Vaig trigar bastant a sentir-me més valent i caminar més desempallegat.

De moment la meva única idea era la d’apartar-me d’aquells éssers pudents i amb prou feines m’havia adonat que estava seguint un tímid caminet entre els arbres. Tot d’una, en travessar una petita clariana, vaig veure amb desagradable sobresalt dues cames renoques entre els arbres, que seguien amb passos silenciosos un curs paral·lel al meu, potser a uns trenta metres de mi. Les lianes m’amagaven el seu cap i la part superior del cos. Em vaig deturar abruptament, esperant que la criatura no em veiés. Aquells peus es pararen en parar-me jo. Jo estava tan nerviós que només amb la màxima dificultat vaig poder controlar l’impuls de córrer cames ajudeu-me.

Fent un esforç visual vaig distingir a través de l’enllaçada vegetació el cap i el cos de la bèstia que havia vist beure. Va moure el cap. Un llampec maragdí li sortí dels ulls mentre em mirava de l’ombra dels arbres, uns ulls d’un color mig lluminós que s’esvania en girar ell el cap. Va romandre immòbil durant un moment al cap del qual, amb passa sorda, es posà a córrer per la verda brossa. Un segon més tard havia desaparegut rera uns arbusts. Jo ja no el veia però sentia que s’havia deturat i m’espiava.

Què podia ser, home o animal? Què volia de mi? Jo estava desarmat, no tenia ni tan sols una estaca. Sortir corrents hauria estat follia. De tota manera la Cosa, fos el que fos, no tenia el coratge d’atacar-me. Serrant les barres vaig caminar directe cap a ell. Estava decidit a amagar la por que em glaçava l’espinada. Vaig travessar una brossa d’arbusts alts amb flors blanques i el vaig veure, uns vint metres més enllà, mirant-me per sobre l’espatlla, tot dubtós. Vaig fer un pas o dos mirant-me’l de fit a fit.

—Qui ets? —vaig dir. Ell va intentar tornar-me la mirada.

—No! —va dir de cop i volta i, girant-se, se’m va allunyar guimbant per les mates. Després es va girar i em va mirar de nou. Els seus ulls lluïen en la fosca sota els arbres.

El cor m’havia pujat a la boca, però vaig sentir que la meva única oportunitat era plantar cara al perill i vaig dirigir-me directament cap a ell. Es va girar i desaparegué en les ombres. Em va semblar veure-li el llampurneig dels ulls una altra vegada, i res més.

Per primer cop em vaig adonar que l’hora tardana em podria afectar. Feia uns minuts que el sol s’havia post. El ràpid capvespre dels tròpics ja ennegria el cel oriental; una voliaina peonera aletejà calladament sobre el meu cap. Si no volia passar la nit entre els perills misteriosos del bosc em calia fer cap ràpidament al tancat.

El pensament de tornar al dolorós refugi m’era extremament desagradable, però encara més la idea que m’enganxés la fosca en ple bosc, amb tot el que la fosca amagava. Vaig donar una darrera ullada a les ombres blavoses que s’havien empassat aquella rara criatura, i vaig tornar enrera per la baixada cap al riuet, seguint el que em pensava que era la direcció en què havia vingut.

Vaig caminar de pressa, perplex per totes aquelles coses, i vaig acabar trobant-me en una plana entre uns arbres escampats. La claror incolora que segueix la flama de la posta ho enfosquia tot. El blau del cel sobre meu es feia per moments més intens, i una per una les estrelles punxaven l’atenuada claror; els espais entre els arbres, els buits entre la vegetació que de dia eren d’un blau boirós, ara es feien negres i misteriosos.

Vaig seguir. El color s’esvania del món, les copes dels arbres es retallaven amb siluetes de tinta sobre el blau lluminós del cel; tot el que hi havia dessota es fonia en una foscor sense forma. Els arbres es feren més prims, la brossa més espessa. Vaig arribar a un espai desolat cobert d’arena blanca, i després una altra extensió d’arbusts entortolligats.

Una lleugeríssima remor a la meva dreta em venia turmentant. Primer ho vaig atribuir a la meva imaginació, perquè cada vegada que em deturava tot era silenciós amb l’excepció del capvesprol en els arbres. I quan em tornava a posar en marxa els meus passos tenien eco.

Vaig apartar-me de l’espessor, mantenint-me en el terreny més obert i procurant, bo i girant-me ara i adés, de sorprendre aquella cosa, si és que existia, quan estigués a punt de saltar sobre meu. No vaig veure res, i tanmateix em creixia la sensació d’una altra presència. Vaig avivar la passa i al cap d’uns minuts vaig arribar a una careneta, la vaig travessar i em vaig girar abruptament, mirant-la des de l’altra banda. Es retallava negra i clara contra el cel foscant.

A un cop donat una massa informe s’alçà momentàniament retallada contra el cel i s’esvaní de nou. Ara estava segur que el meu antagonista de cara bruna em tornava a seguir a l’encalç. A això calia afegir l’altre trist pensament, que m’havia perdut.

Vaig córrer una bona estona desesperadament perplex, perseguit per aquella presència furtiva. Fos el que fos, la cosa no tenia pas el coratge d’atacar-me o bé esperava d’atrapar-me en condicions d’inferioritat. Vaig seguir religiosament per la clariana. De tant en quant em girava i escoltava i vaig acabar per mig persuadir-me a mi mateix que el meu perseguidor havia abandonat la caça, o que simplement havia estat una creació de la meva desordenada imaginació. Llavors vaig sentir el so del mar. Vaig accelerar la passa fins gairebé córrer, i immediatament vaig sentir una llenegada darrera meu.

Em vaig girar tot d’una i em vaig mirar els arbres incerts. Una ombra negra semblava saltar cap a una altra. Vaig parar l’oïda, rígid, i no vaig sentir altra cosa que el remoreig de la sang a les meves pròpies orelles. Em vaig pensar que tenia els nervis desfets, que la imaginació em feia veure visions, i vaig donar una mitja volta resoluda cap al so del mar.

Al cap d’un minut més o menys els arbres es feren menys espessos i vaig sortir a un erm que es projectava en l’aigua ombrosa. La nit era calma i clara, la reflexió de la multitud creixent d’estrelles tremolava damunt el tranquil bressoleig del mar. Mar endins, el clapoteig sobre una franja irregular de niell lluïa amb la seva pròpia pàl·lida llum. Cap a l’oest vaig veure la llum zodiacal que es barrejava amb la lluentor groguenca de l’estrella del vespre. La costa es retirava de mi cap a l’est, i cap a l’oest quedava amagada per la sortida del cap de terra. Aleshores vaig recordar el fet que la platja de Moreau quedava cap a l’oest.

Al meu darrere vaig sentir una branca que s’esqueixava i un remoreig; em vaig girar per encarar la foscor dels arbres. No veia res… o potser veia massa. Cada fosca forma en la penombra tenia la seva qualitat presagiosa, la seva peculiar suggerència d’un espioneig alerta. Em vaig quedar quiet potser un bon minut, i després, encara amb un ull clavat als arbres, vaig tirar cap a l’oest, decidit a passar el cap. En moure’m, una de les ombres que aguaitaven es movia amb mi.

El cor em bategava. Al cap d’una estona se’m va fer visible l’ampla extensió d’una badia cap a l’oest i em vaig deturar de nou. L’ombra callada es va deturar també a una dotzena de metres al darrere. Una punxeta de llum brillava al final de la corba, i l’extensió grisa de platja arenosa apareixia feblement sota la llum de les estrelles. Aquella punteta de llum devia quedar a més de dos quilòmetres. I per arribar a la platja em calia travessar els arbres des d’on m’espiaven les ombres i baixar per unes grenyes.

Ara podia veure la cosa prou més clarament. No era pas cap animal car es dreçava erecte. En veure’l vaig obrir la boca per parlar però vaig trobar que una gargamella aspra em matava la veu. Ho vaig tornar a provar i vaig cridar:

—Qui viu? —Cap resposta. Vaig donar un pas més. La cosa no es movia; seguia a l’aguait, tensa. El meu peu va ensopegar amb una pedra.

Això em va donar una idea. Sense apartar els ulls de la forma negra que tenia al davant em vaig deturar i vaig agafar aquell roc massís. Però al meu gest la cosa es va girar abruptament com s’hauria girat un gos, i va esquitllar-se obliquament endinsant-se en la foscor. Aleshores em va venir a la memòria un sistema que teníem els nens del col·legi per protegir-nos dels gossots, vaig cargolar la pedra al mocador i li vaig donar una volta sobre el puny. Vaig sentir un moviment que s’allunyava entre les ombres com si la cosa anés de retirada. Llavors, tot d’una, la meva tensió agitada va caure; em vaig posar a suar profusament i em vaig quedar tremolant, ara que havia fet fugir el meu adversari i que tenia aquesta arma a la mà.

Va passar una bona estona abans que recobrés la resolució per anar baixant entre els arbres i arbusts pel cantó del cap, cap a la platja. Ho vaig acabar fent d’una correguda, i en sortir de l’espessor a l’arena vaig sentir que un altre cos trontollava rera meu.

Això em va acabar de fer perdre el cap, de por, i em vaig posar a córrer per l’arena. Em seguien les gambades rabents d’uns peus que m’encalçaven. Vaig deixar anar un crit desesperat i vaig redoblar la velocitat. Unes coses obscurament negres, que feien tres o quatre vegades el cos d’un conill, sortien corrent o saltant per la platja cap al bosc a mida que jo passava. Tant com visqui recordaré el terror d’aquella persecució. Corria arran d’aigua, i de tant en tant sentia el xipolleig dels peus que m’anaven atrapant. Lluny, desesperadament lluny, quedava el llumet groc. Tota la nit que ens envoltava era negra i calma. Xip-xap feien els peus que em perseguien cada cop més propers. Em sentia ja sense esma, perquè estava clarament en baixa forma: la inspiració era una ranera i sentia un dolor com el d’un coltell al costat. Vaig suposar que la cosa m’atraparia molt abans d’arribar al tancat i, desesperat i panteixant, em vaig girar i vaig ventar un cop al punt que la cosa em queia a sobre, un cop amb tota la meva força. En donar-l’hi, la pedra es va escapar de la fona del mocador.

En girar-me, la cosa, que havia vingut corrent de quatre grapes, es va posar dempeus i el projectil se li va clavar a la templa esquerra. La calavera li ressonà i l’home-animal va trontollar sobre meu, em va tirar enrera amb les mans i em va passar per sobre, tambalejant-se, fins a caure a la sorra amb la cara a l’aigua. I allí es va quedar.

No vaig tenir l’ànim d’acostar-me a aquella forma negra. Allà la vaig deixar, besada per l’aigua sota les tranquil·les estrelles i, fent un ample cercle, vaig prosseguir la meva via cap a la lluentor groga de la casa. Al cap d’una estona, fent-me respirar més tranquil, em va arribar el tristíssim glapit del puma, el mateix so que m’havia fet sortir per explorar aquesta misteriosa illa. En sentir-lo i encara que em trobava las i horriblement fatigat, vaig aplegar forces i em vaig posar a córrer cap a la llum. Em semblava que una veu em cridava.





Capítol desè: Els gemecs de l’home


En acostar-me a la casa vaig veure que la llum sortia de la porta de la meva cambra; al moment vaig sentir, en la fosca al costat d’aquell rectangle taronja, la veu de Montgomery que cridava «Prendick».

Vaig seguir corrent. A l’instant el vaig tornar a sentir. Vaig respondre amb un feble «Hola!» i uns segons més tard vaig arribar al seu cantó.

—On ha estat? —va dir, posant-me el braç estès a l’espatlla de manera que la llum de la cambra em queia a la cara—. Hem estat tan enfeinats que ens hem oblidat de vostè fins ara deu fer mitja hora.

Em va fer entrar a la cambra i seure a la gandula. La llum em cegà durant una bona estona.

—No ens pensàvem que es posaria a explorar la nostra illa sense avisar-nos —va dir. I després—: He passat por! Però… què… Escolti!

Les forces que em quedaven m’havien abandonat i el cap m’havia caigut damunt del pit. Em sembla que va trobar una certa satisfacció a donar-me una copeta de conyac.

—Per l’amor de Déu —vaig dir-li— tanqui la porta.

—Ha conegut algunes de les nostres curiositats, eh? —va dir. Va tancar la porta amb clau i es va girar cap a mi. No em va fer cap pregunta però em va donar més conyac amb aigua i insistí a fer-me menjar. Jo estava en un estat de col·lapse. Va esmentar vagament que s’havia oblidat d’avisar-me, i em va preguntar breument quan havia jo sortit de la casa i què havia vist. Li vaig contestar amb igual brevetat, amb frases fragmentàries.

—Digui’m què vol dir tot això —vaig dir-li en un estat que bordejava la histèria.

—No és pas tant de por com tot això —va dir—. Però crec que ja n’ha tingut prou per un dia. —De cop i volta el puma va deixar anar un crit agut de dolor. Això el va fer renegar en veu baixa.

—Que em matin, —va dir— si aquest lloc no és tan dolent com Gower Street amb tots els seus gats.

—Montgomery —vaig dir— què era aquella cosa que em perseguia? —li vaig preguntar—. Era bèstia o era home?

—Si aquesta nit no dorm —va dir— demà no tindrà el cap gaire clar.

Em vaig posar dret davant d’ell.

—Què era aquella cosa que em perseguia? —vaig preguntar-li.

Em va mirar als ulls i va fer una ganyota amb la boca. Els seus ulls, que un minut abans semblaven animats, ara apareixien somorts.

—Pel que em diu vostè —va dir— jo diria que era l’home del sac.

Vaig sentir una bugada d’irritació intensa que em passà tan de pressa com m’havia arribat. Em vaig tornar a deixar caure a la gandula i vaig prémer el cap contra les mans. El puma hi tornava.

Montgomery se’m va acostar i em va posar la mà a l’espatlla.

—Miri, Prendick, —va dir— no es pas culpa meva que vostè hagi vingut a caure en aquesta estúpida illa nostra. Però no és tan dolenta com vostè creu, home. Té els nervis tot estripats. Deixi’m que li donaré una cosa que el farà dormir. Això… durarà encara algunes hores. És imprescindible que vostè dormi, o jo no responc.

No vaig replicar. Vaig assentir i em vaig tornar a amagar la cara a les mans. Al cap d’una estona va tornar amb un petit cossi ple d’un líquid fosc. Me’l va fer beure. Jo me’l vaig empassar sense resistència; l’home em va ajudar a pujar a l’hamaca.

Quan em vaig despertar era ple dia. Em vaig quedar ajagut una estona, mirant el sostre. Vaig observar que les bigues estaven fetes de les fustes d’un vaixell. Aleshores vaig girar el cap i vaig veure que a la taula hi havia un àpat preparat per a mi. Em vaig adonar que tenia gana i em vaig preparar a baixar de l’hamaca que, molt gentilment anticipant la meva intenció, es va cargolar i em va depositar de grapes a terra.

Em vaig alçar i vaig seure a taula. Tenia el cap pesat i al principi només la més vaga memòria del que havia passat la nit abans. La brisa matinal bufava agradablement per la finestra sense vidres, i això i els aliments contribuïren a fer-me experimentar una sensació de confort animal. Al cap d’una estona la porta de darrere meu, la porta que donava al pati del tancat, es va obrir. Em vaig girar i vaig veure la cara de Montgomery.

—Com anem? —va dir—. Estic enfeinadíssim. —I va tancar la porta. Després vaig descobrir que s’havia oblidat de passar la clau.

Aleshores vaig recordar l’expressió de la seva cara la nit abans, i el record de tot el que havia experimentat es va reconstruir al meu pensament. Quan la por em tornava a escanyar el cor se sentí un crit des de dins. Però aquella vegada ja no era el crit d’un puma.

Vaig deixar la cullerada que tenia als llavis i vaig parar l’orella. Silenci, fora del murmuri de la brisa matinal. Vaig començar a creure que les orelles m’havien enganyat.

Després d’una llarga pausa vaig tornar a menjar, però amb l’orella encara amatent. Després vaig sentir un altre soroll, molt feble i baix. Em vaig quedar amb el gest gelat. Encara que era dèbil i baix em movia més profundament que tot el que havia sentit fins llavors, més que totes les abominacions de l’altra banda de la paret. Aquesta vegada no hi podia haver error quant a la qualitat d’aquells sons llunyans i trencats, no hi podia haver dubte sobre quin era llur origen. Era un plany, interromput per sanglots i bleixos d’angoixa. Aquesta vegada no era cap animal. Era un ésser humà en ple turment!

En adonar-me d’això em vaig alçar, amb tres gambades ja havia travessat la cambra, pres la maneta de la porta del pati i l’havia oberta de bat a bat davant meu.

—Prendick, home! Pari! —va cridar Montgomery, intervenint. Espantat, un dels gossos es va posar a bordar i a grunyir. Hi havia sang, vaig veure, a la pica, bruna i escarlata, i vaig ensumar la flaire peculiar de l’àcid carbòlic o fènic. Aleshores per un portal obert més enllà de la foscor de l’ombra, vaig veure una cosa dolorosament lligada a un bastidor, plena de cicatrius, roja i embenada. Tapant-ho aparegué la cara del vell Moreau, blanca i terrible.

De seguida m’havia agafat per l’espatlla amb una mà tacada de roig, m’havia fet perdre l’equilibri i m’havia llançat a la meva cambra. M’havia agafat en alt com si jo fos una criatura de bolquers. Vaig caure estirat a terra, i la porta es va tancar de cop tot fent desaparèixer l’apassionada intensitat de la seva cara. Llavors vaig sentir com la clau girava en el pany i la veu de Montgomery que remugava.

—Arruïnar el treball de tota una vida! —vaig sentir que deia Moreau.

—És que no comprèn —va dir Montgomery, i altres coses que m’eren inaudibles.

—Encara no tinc temps per dedicar-m’hi —va dir Moreau.

La resta, no la vaig sentir. Em vaig alçar i em vaig quedar dret, tremolant, la meva ment era un caos amb els dubtes més horripilants. Fóra possible la vivisecció d’humans? La pregunta se m’encengué com un llampec sobre un cel tumultuós. I de cop i volta l’ennuvolat horror de la meva ment es condensava en la vívida consciència del meu perill.





Capítol onzè: La caça de l’home


Amb l’esperança irracional d’escapar-me, em va venir al pensament que encara tenia oberta la porta exterior de la meva cambra. Ara estava convençut, amb seguretat absoluta, que Moreau s’havia dedicat a viviseccionar un ésser humà. Des del moment que havia sentit el seu nom havia intentat de relacionar en la meva ment d’alguna manera l’animalisme grotesc dels illencs amb les seves abominacions; ara em pensava veure-ho tot clar. Em va tornar el record dels seus treballs sobre la transfusió de sang. Les criatures que jo havia vist eren les víctimes d’algun experiment esborronador!

Aquells fastigosos bergants m’havien només volgut reservar, enganyar-me amb llurs mostres de confiança, per atrapar-me tot d’una amb un fat més horrible que la mort, amb tortura, i rera la tortura la degradació més espantosa que hom podia concebre: fer-me sortir, fet una ànima perduda, una bèstia, amb la resta de la camilla de circ. Vaig posar-me a buscar alguna arma. Res. Després, inspirat, vaig tombar la gandula de cantó, vaig falcar-la amb el peu i en vaig arrencar el braç. Va resultar que un clau va sortir amb la fusta i que, projectant-se, posava un toc de perill a una arma altrament negligible. Vaig sentir uns passos a fora, vaig obrir la porta d’una puntada, i vaig veure que Montgomery s’hi acostava. Tenia la intenció de tancar la porta amb pany i clau.

Vaig alçar el meu bastó amb clau per pegar-li a la cara, però ell va fer un salt enrera. Vaig dubtar un moment, llavors em vaig girar i em vaig posar a córrer tombant a la cantonada de la casa.

—Prendick, home! —vaig sentir que deia tot astorat—. No sigui animal, home!

Un minut més, vaig pensar, i em tindria tancat i preparat com un conillet d’índies per al meu fat. Va sortir per la cantonada, perquè el vaig sentir que cridava «Prendick!». Aleshores es posà a córrer rera meu, bo i cridant coses mentre corria.

Aquesta vegada, corrent cegament, vaig tirar cap al nord-est, una direcció perpendicular a la de la meva expedició anterior. Una vegada, mentre corria platja amunt, vaig mirar per sobre l’espatlla i vaig veure que el seu ajudant estava amb ell. Vaig anar pujant furiosament, vaig passar la carena i vaig girar cap a l’est, seguint una vall rocosa amb la jungla a banda i banda. Vaig córrer potser tot plegat un quilòmetre i mig, el pit panteixant, el cor bategant-me a les orelles i després, quan ja no sentia ni Montgomery ni el seu mosso i trobant-me a frec d’exhauriment, vaig fer un quart de volta cap a la platja, segons em semblava, i vaig ajaure’m al recer d’un canyissar espès.

M’hi vaig quedar una bona estona, massa espantat per moure’m, fins amb massa por de decidir-me per un pla d’acció. El paisatge feréstec que m’envoltava prenia el sol sota un silenci endormiscat, l’únic so prop meu era el brunzeix d’uns mosquitets que m’acabaven de descobrir. Al cap d’una estona em vaig adonar d’un so de respiració ensopida, el murmuri del mar sobre la platja.

Més o menys al cap d’una hora vaig sentir Montgomery que cridava el meu nom, lluny, cap al nord. Això em va fer començar a pensar en el meu pla d’acció. Tal com ho interpretava aleshores, els únics habitants d’aquesta illa eren els vivisectors i llurs víctimes animalitzades. Algunes d’aquestes, sens dubte, les podien enllistar a llur servei contra mi, si calia. Jo sabia que tant Moreau com Montgomery portaven revòlvers; i, fora d’un bastonet de pi, erissat amb un petit clau, una mera pantomima de maça, jo estava desarmat.

Així que vaig romandre quiet allí on era fins que vaig començar a pensar en el menjar i el beure. En aquell moment la meva situació se’m va presentar amb tota la seva desesperança. No sabia pas com podria trobar res de menjar; era massa ignorant de qüestions botàniques per poder descobrir cap rel o fruita comestibles que tingués a l’abast; no gaudia pas de cap mitjà per atrapar els pocs conills de l’illa. Com més esgotava els prospectes més poques idees tenia. Per fi, en la desesperació de la meva situació, la meva ment es va capficar en els homes-animals que havia trobat. Vaig intentar treure alguna esperança del que d’ells recordava. Un a un els vaig recordar tots, els que havia vist, i vaig intentar treure algun auguri d’ajut de la memòria.

Tot d’una vaig sentir el lladruc d’un dels gossos i em vaig adonar d’un nou perill. No vaig perdre temps a pensar, o m’haurien enxampat de seguida; agafant el meu bastó amb clau em vaig posar a córrer del meu amagatall cap al so del mar. Recordo una colla de plantes amb unes espines que tallaven com ganivets. Vaig sortir-ne, sagnant i amb la roba esquinçada, i em vaig trobar a la riba d’una llarga calanca que s’obria cap al nord. Em vaig ficar dret a les ones sense dubtar ni un minut, vaig xipollejar calanca amunt, i vaig acabar ficat fins als genolls en l’aigua d’un riuet. Per fi vaig sortir-ne pel cantó oest i, amb el cor que em bategava fort a les orelles, vaig grapinyar cap a una brossa de falgueres per esperar què passaria. Vaig sentir el gos (era un de sol) que s’acostava i que glapia en arribar a les espines. Després no vaig sentir res més i em vaig començar a pensar que m’havia escapat.

Els minuts passaren, el silenci s’allargà i per fi, rera una hora de seguretat, el coratge em retornava.

A hores d’ara ja no em sentia ni molt espantat ni molt miserable. Ja havia, per dir-ho així, passat el límit del terror i la desesperació. Ara sentia que tenia la vida pràcticament perduda, i aquella persuasió em feia capaç de qualsevol gosadia. Fins i tot sentia un cert desig de trobar-me amb Moreau cara a cara. I, com que m’havia ficat a l’aigua, vaig considerar que si les coses es posaven molt malament tenia si més no una via de fugida: no era fàcil que poguessin impedir que m’ofegués jo mateix al mar. Ja estava mig decidit a fer-ho llavors mateix, però un curiós desig d’acabar l’aventura, un estrany i impersonal interès espectacular en mi mateix, em feien aguantar-me. Vaig estirar els braços i les cames, que em dolien de les punxades de la planta espinosa, vaig mirar al meu entorn cap als arbres; i tan repentina que semblava saltar de la traceria verda que la rodejava, els meus ulls van caure sobre una cara negra que m’espiava.

Vaig veure que era la criatura simiesca que havia sortit a la platja a rebre la llanxa. Estava arrapat al tronc oblic d’una palmera. Vaig aferrar el bastó i em vaig alçar plantat-li cara. Va posar-se a garlar.

—Tu, tu, tu —era tot el que entenia de bon antuvi. De sobte, va deixar-se caure de l’arbre, i un segon més tard, apartant unes lianes, m’ullava curiosament.

No sentia pas la mateixa repugnància envers aquesta criatura que havia sentit en els meus encontres amb els altres homes-bèsties.

—Tu —va dir— a la barca. —Era doncs un home (si més no tan home com l’ajudant de Montgomery) car parlava.

—Sí —vaig dir—, he vingut amb la barca, del vaixell.

—Oh —va dir, i els seus ulls clars i inquiets em miraren, tot, les mans, el bastó que portava, els peus, els esquinçalls de la jaqueta, i els talls i esgarrinxos que m’havien fet els esbarzers. Semblava capficat per alguna cosa. Em va tornar a mirar les mans. Va estendre la seva mà i lentament es va posar a comptar els dits:

—Un, dos, tres, quatre, cinc, eh?

De moment no veia el que volia dir. Després vaig descobrir que a una gran proporció d’aquestes Persones-Bèsties els faltaven fins de vegades tres dits. Però, suposant que el seu gest era una mena de salutació, li vaig replicar fent el mateix. Va badar un somriure de gran satisfacció. De seguida els seus ulls vius i errants em van tornar a escrutar. Tot seguit, amb un moviment àgil, va desaparèixer. La fronda de falgueres on havia estat es va tancar, remorejant, com una cortina.

Vaig sortir del meu racó al seu encalç, i em vaig quedar parat de trobar-lo que penjava alegrement agafat d’una mà a una corda de lianes que baixava del fullam de l’arbreda. Em donava l’esquena.

—Hola! —vaig dir.

Va baixar d’un giravolt i em va donar la cara.

—Digues —vaig dir—, on puc aconseguir alguna cosa de menjar?

—Menjar! —va dir—. Menjar de persona, ara. —Tornà l’esguard a les lianes que penjaven—. A les barraques.

—Però on són les barraques?

—Oh!

—Sóc nou, saps.

En sentir això donà mitja volta i es posà a caminar amb pas viu. Tots els seus moviments eren curiosament ràpids.

—Segueix —va dir. El vaig seguir per curiositat d’aventura. Em vaig imaginar que les barraques eren alguna mena d’aixopluc primitiu on ell i algunes d’aquestes Persones-Bèsties vivien. Fins era possible que els trobés amigables, que trobés en llurs ments algun punt per recolzar-me. Encara no sabia jo que lluny que estaven de l’herència humana que els atribuïa.

El meu simiesc company guimbava al meu costat, amb les mans que li penjaven i amb el mentó projectat. Jo em preguntava quins records podia conservar.

—Quant de temps has estat en aquesta illa? —li vaig preguntar.

—Quant temps? —preguntà ell també. Després que li vaig repetir la pregunta, va treure tres dits. La criatura era poc més que un idiota total. Vaig intentar esbrinar què havia volgut dir, i es veu que la meva insistència l’enutjava. Després d’una o dues preguntes més, es va apartar inesperadament de mi i va fer un bot cap a una fruita que penjava d’un arbre. Va arrencar un manyoc de cloves punxegudes i es va posar a menjar-ne la carn. Ho vaig remarcar amb satisfacció perquè ara, per fi, em donava una indicació de possibles aliments. Vaig intentar de fer-li algunes preguntes més, però massa sovint les seves respostes despenjades no lligaven amb la meva pregunta. Algunes eren apropiades, altres xerrameca de lloro.

Jo anava tan capficat amb les peculiaritats del meu company que amb prou feines m’adonava del camí que seguíem. Al cap d’una estona vàrem arribar a uns arbres tots socarrats i negres, i a un lloc obert cobert amb una incrustació groguenca. S’hi estenia un fum baix, en alenades que feien coure nas i ulls. Cap a la dreta, per damunt d’unes roques, es veia el blau nivell del mar. El camí baixava abruptament cap a un barranc entre dues masses abaltides i nuoses d’una escòria negrosa. Hi vam començar a baixar.

Era extremament fosc, aquest passatge, rera la llum cegadora que es reflectia del terra sulfurós. Les parets es feien més i més altes, i més i més ajustades. Unes fumaroles verdes i púrpures em desfilaven davant dels ulls. El meu guia es va parar tot d’una.

—Casa —va dir. Jo em vaig deturar en el fons d’aquell avenc que de bon antuvi em resultava completament fosc. Vaig sentir uns sorolls estranys i em vaig fregar els ulls amb el puny esquerre. Notava una desagradable olor, com la d’una gàbia de micos sense netejar. Més enllà, les roques es tornaven a obrir sobre un pendent de verd, il·luminat pel sol. A banda i banda la llum baixava per uns canals estrestíssims vorejant l’obagor del mig.





Capítol dotzè: Els recitadors de la Llei


Aleshores una cosa freda em va tocar la mà. Vaig fer un surt i vaig veure prop meu una cosa foscament rosada que semblava més un infant xurriaquejat que altra cosa. La criatura tenia exactament la fesomia suau però repulsiva d’un peresós o bradipòdid, el mateix front baix i gestos lents. Un cop passada la sorpresa del canvi de llum, ja veia més clarament el meu entorn. El petit bradipòdid estava dret al meu costat, mirant-me de fit a fit. El meu guia havia desaparegut.

El lloc era un coll estret entre altes parets de lava, una escletxa en les seves parets nuoses i, a banda i banda, munts entortolligats d’algues seques, fulles de palmera i canyes arrambades contra la lava, formaven uns caus impenetrablement foscos. El camí que serpentejava barranc amunt feia a penes dos metres d’ample, i estava empastifat amb grapats de polpa de fruita que es podria i altres escombraries que explicaven la pudor desagradable d’aquell lloc.

El bradipòdid encara m’ullava quan el meu Home-Simi reaparegué a l’entrada del cau que tenia més proper i em feia senyals que hi entrés. En fer-ho un monstre gepic es va escapolir d’una de les portes de més amunt d’aquest carrer estrany, i es va dreçar com una silueta sense faccions contra el verd lluent, mirant-me de fit a fit. Vaig dubtar. Estava ja mig decidit a tornar enrera pel camí que havia seguit. Però, determinat a seguir l’aventura, prement el meu bastó amb clau vaig grapejar cap aquell cau pudent seguint el meu guia.

Formava un espai semicircular, de forma de mig rusc d’abelles, i contra la paret rocosa que formava el seu interior hi havia una pila de fruites de tota mena, cocos i altres. Per terra hi havia unes primitives cassoles de lava i de fusta, una d’aquestes en una mena de tamboret. No hi havia foc. En el racó més fosc hi seia una massa informe que, en entrar jo, va grunyir «Ei». El meu Home-Simi es va quedar dret a la mitja llum de l’entrada i em va allargar un coco partit en dos mentre jo m’agotnava a l’altre racó. L’hi vaig prendre i em vaig posar a rosegar-lo, tan serenament com em permetia la meva tensa trepidació i la intolerable claustrofòbia que el cau em produïa. El petit bradipòdid es va quedar dret a l’obertura de la barraca mentre una altra cosa de cara bruta i ulls brillants entrava i em mirava per sobre l’espatlla.

—Ei —va dir la massa de misteri que tenia al davant—. És un home! És un home! —cuclejà el meu guia— un home, un home, un home viu, com jo.

—Calla! —va dir la veu de la fosca, i es va posar a grunyir. Jo rosegava el coco enmig d’un silenci impressionant. Intentava esbrinar la negror però no distingia res.

—És un home —va repetir la veu—. Ve a viure amb nosaltres? —Era una veu espessa, amb alguna cosa, una mena de xiulet sobreposat, que em va sonar peculiar; però el seu accent anglès era curiosament correcte.

L’Home-Simi em mirava com si esperés alguna cosa. Em vaig adonar que la pausa era interrogativa.

—Ve a viure amb vosaltres —vaig dir.

—És un home. Ha d’aprendre la Llei.

Vaig començar a distingir ara una negror més pregona en la fosca, la vaga silueta d’una figura arronsada. Aleshores vaig notar que dos caps més ennegrien l’entrada del cau. La meva mà es va prémer en el bastó. La cosa de la fosca repetia amb veu més alta:

—Digues les paraules. —Se m’havia escapat el que havia dit abans—. No anar de quatre grapes; això és la Llei —repetia amb una mena de cantarella.

Em vaig quedar perplex.

—Digues les paraules —va dir l’Home-Simi, repetint el de l’altre, i les figures de la porta li feren eco amb un to amenaçador en la veu. Vaig adonar-me que em calia repetir aquella fórmula idiòtica. I aleshores va començar la cerimònia més boja. La veu de la fosca es posà a entonar una folla lletania, vers per vers, i jo i la resta a repetir-la. En fer-ho, ells es gronxaven a banda i banda, i donaven cops amb les mans als genolls; jo seguia l’exemple. Em podia haver imaginat que ja era mort i a l’altre món. La fosca barraca, aquestes figures apagadament grotesques, esquitxades aquí i allà d’un llumet tremolós, i totes gronxant-se a l’uníson i recitant:

—No caminar de quatre grapes; això és la Llei. Que no som pas Homes?

—No beure aigua xuclant; això és la Llei. Que no som pas Homes?

—No menjar Carn ni Peix; això és la Llei. Que no som pas Homes?

—No urpejar l’escorça dels Arbres; això és la Llei. Que no som pas Homes?

—No perseguir altres Homes; això és la Llei. Que no som pas Homes?

I així seguiren, de la prohibició d’aquests actes de follia, a la prohibició del que llavors em van semblar les coses més boges, més impossibles i més indecents que un home es pugui imaginar. Ens va caure al damunt una mena de fervor rítmic; vam cuclejar els mots i ens gronxàrem més i més ràpids, repetint aquelles egrègies lleis. Superficialment aquests homes animalescos m’havien encomanat llur follia, però per dins em debatia entre la rialla i el fàstic. Vàrem recitar una llarga llista de prohibicions després de les quals el cant va girar cap a noves fórmules:

—D’ell és la Casa del Dolor.

—D’ell és la Mà que fa.

—D’ell és la Mà que talla.

—D’ell és la Mà que guareix.

I així vam enfilar una altra llarguíssima sèrie que per la major part em resultava xerrameca incomprensible, sobre l’Ell, fos qui fos. M’hauria pogut imaginar que era un somni, però no havia sentit mai un somni amb cants.

—D’ell és el llamp —cantàrem—. D’ell és la mar fonda.

Em vaig començar a imaginar, horroritzat, que Moreau, després d’animalitzar aquests homes, havia infectat llurs tolits cervells amb una mena de deïficació de Moreau mateix. Però la presència de dents blanques i de fortes urpes tot al meu entorn m’aconsellava que, per més que rumiés, no deixés de cantar.

—D’ell són les estrelles del cel.

Per fi s’acabà la cançó. Vaig veure que la cara de l’Home-Simi perlejava de suor i, ara que ja tenia els ulls acostumats a la fosca, vaig veure més clarament la figura del racó que portava la veu cantant. Era de les mides d’un home però semblava arrebossat d’un pelam gris gairebé com el d’un gos d’atura. Què era? Què eren tots ells? Imagineu-vos voltats de tots els baldats i maniàtics que sigui possible imaginar, i podreu començar a comprendre els meus sentiments davant les grotesques caricatures d’humanitat que tenia a la vora.

—És un home-cinc, un home-cinc, un home-cinc… com jo —deia l’Home-Simi.

Vaig estendre les mans. La criatura grisa del racó es va inclinar.

—No caminar de quatre grapes; això és la Llei. Que no som pas Homes? —va dir. Va avançar una arpa estranyament contorta i m’agafà els dits. La cosa era gairebé com la peüngla d’un cérvol seccionada en dits. Vaig estar a punt d’udolar de dolor i de sorpresa. M’acostà la cara i m’ullà les ungles, en fer-ho va entrar en el raig de llum que es projectava de l’entrada de la barraca i vaig veure, amb un estremiment de fàstic, que no era ni cara d’home ni d’animal sinó una pilota de pèl gris amb tres fosques mosses que senyalaven els ulls i la boca.

—Té ungles petites —va dir l’espantosa criatura de cara hirsuta—. És bo. Molts tenen pena d’ungles grans.

Em va deixar caure la mà; instintivament vaig agafar el bastó.

—Menja rels i herbes, és la voluntat d’Ell —va dir l’Home Simi.

—Jo sóc el Recitador de la Llei —va dir la figura gris—. Aquí vénen tots els nous, a aprendre la Llei. Jo sec a la fosca i recito la Llei.

—És així —va dir una de les bèsties del portal.

—Dolor és el càstig del qui no creu la Llei. Ningú no escapa.

—Ningú no escapa —van dir les Persones-Bèsties mirant-se furtivament els uns als altres.

—Ningú, ningú —va dir l’Home-Simi—. Ningú no escapa. Mira! Vaig fer una cosa poca, una cosa dolenta, una vegada. Vaig embarbollar, embarbollar, en comptes de parlar. Ningú no entenia. Sóc cremat, tinc la mà marcada a foc. Ell és gran, Ell és bo.

—Ningú no escapa —va dir la criatura del racó.

—Ningú no escapa —van dir les Persones-Bèsties mirant-se tots de reüll.

—Per a cada u el desig que és dolent —va dir el gris Recitador de la Llei—. Què vols, no sabem. Sabrem. Alguns volen seguir coses que es mouen, mirar i aguaitar, i esperar i saltar, per matar i mossegar, mossegar a fons, amb ganes, xuclant la sang… És dolent. «No perseguir altres Homes; això és la Llei. Que no som pas Homes? No menjar Carn ni Peix; això és la Llei. Que no som pas Homes?».

—Ningú no escapa —va dir un bestiot clapat que hi havia a l’entrada.

—Per a cada u el desig que és dolent —va dir el gris Recitador de la Llei—. Alguns volen anar a remoure amb les dents i les mans, a remoure les rels de les coses, a ensumar la terra… És dolent.

—Ningú no escapa —va dir el de la porta.

—Alguns urpegen els arbres, alguns graten les tombes dels morts; alguns es barallen a cops de front, de peu o d’urpes; alguns claven mossegada, sense provocació; alguns estimen la brutícia.

—Ningú no escapa —va dir l’Home-Simi tot gratant-se el turmell.

—Ningú no escapa —va dir la rosada criatura bràdipa.

—El càstig és dur i segur. Doncs aprèn la Llei. Digues els Mots. —I incontinentment recomençà l’estranya lletania de la Llei, i un cop més jo i totes aquelles criatures començàrem a cantar i a gronxar-nos. La cantarella i la sentor tancada de l’indret em feien rodar el cap, però vaig seguir, bo i esperant que per fi es presentés alguna nova ocasió—. No caminar de quatre grapes; això és la Llei. Que no som pas Homes?

Fèiem tant de soroll que no vaig notar que a fora se sentia un gran tumult fins que algú, que em sembla que era un dels dos Homes-Porcells que havia vist, va treure el cap per sobre del rosat bradipòdid i es va posar a cridar excitadament, dient alguna cosa que jo no entenia. Incontroladament els de la porta de la barraca s’esvaniren, el meu Home-Simi va sortir corrents, la cosa que seia a la fosca el va seguir. Jo vaig observar només que era grossa i malgirbada, i coberta d’un pèl platejat. M’havien deixat sol.

Però abans que pogués arribar a la porta vaig sentir el lladruc d’un gos.

D’un salt em vaig clavar a l’entrada de la cabana, el bastó a la mà, cada múscul del cos tibant de tensió. Davant meu hi havia les guerxes espatlles de potser una vintena d’aquelles Persones-Bèsties, i mig enfonsats en llurs espatlles els caps deformes. Gesticulaven en plena excitació. Unes altres cares mig animals miraven interrogativament des de les cabanes. Mirant en la direcció que apuntaven vaig veure que venia, a través de la boira de sota els arbres al cap del passadís de caus, la fosca figura i espantosa cara blanca de Moreau. Amb una corretja retenia el gos i, just al darrera, hi havia Montgomery, revòlver en mà.

Per un moment em vaig quedar clavat a terra de por.

Em vaig girar i vaig veure que el passatge rera meu me’l tapava un pesat animalot amb una gran cara grisa i ullets llampurnejants, que avançava cap a mi. Vaig mirar al meu redós i vaig veure que a la meva dreta, mitja dotzena de metres més endavant, hi havia una estreta escletxa en la paret de roca per la qual un raig de llum tallava de biaix les ombres.

—Pari! —va cridar Moreau quan jo avançava cap a l’obertura, i de seguit—: Pareu-lo! —En això dit, primer una cara, després les altres, es giraren cap a mi. Per sort llurs ments de bèstia eren lentes.

Vaig donar un cop d’espatlla a un monstre malfet que es girava per comprendre el que Moreau havia dit, i el vaig fer caure sobre un altre. Vaig veure que obria les mans per grapejar-me, debades. El rosat bradipòdid se’m va tirar a sobre i jo li vaig donar un cop, fent-li un tall a la lletja cara amb el clau del meu bastó, i un minut més tard jo m’afanyava caminet lateral amunt, una mena de xemeneia que eixia de la caverna. Vaig sentir un gemec rera meu, i crits d’«Atrapeu-lo! Preneu-lo!» mentre la criatura de cara grisa apareixia darrera meu i obstruïa l’obertura amb la seva enorme massa.

—Seguiu, seguiu! —cridaren. Jo vaig anar enfilant-me per l’escletxeta i vaig sortir al camp sulfurós cap a l’oest del poble dels Homes-Bèsties.

Vaig córrer per la blanca superfície i em vaig precipitar per una baixada enmig d’un escampall d’arbres, fins arribar a una clariana ocupada per un canyissar. D’aquí vaig tirar cap a unes mates espesses, el terra era negre i suculent sota els meus peus. Aquella escletxa havia estat la meva fortuna; la seva inclinació estreta i obliqua deuria haver impedit el pas dels meus perseguidors. Mentre jo m’endinsava entre les canyes el primer d’ells si tot just havia sortit del forat. Vaig anar tirant per les mates durant uns minuts. L’aire rera meu i al meu entorn es va omplir aviat de crits amenaçadors. Vaig sentir el tumult dels meus perseguidors a l’escletxa que pujava, després trencadissa de canyes, i ara i adés l’espetec d’una branca en trencar-se. Algunes de les criatures bramulaven com excitats rapinyaires. A l’esquerra bordava el gos. Vaig sentir que Moreau i Montgomery cridaven en la mateixa direcció. Vaig tirar tot d’una cap a la dreta. Fins m’havia arribat a semblar que sentia Montgomery que cridava perquè jo em salvés la vida, cames ajudeu-me.

Al cap d’una estona la terra cedia, rica i sucosa, sota els meus peus; però jo anava desesperat i vaig tirar endavant. Enfonsat fins als genolls, fent esforços, vaig sortir a un camí que serpentejava entre altes canyes. El soroll dels meus perseguidors havia desaparegut cap a l’esquerra. En un cert indret tres estranys animalons rosats, de la mida d’un gat, eixiren brincant davant dels meus passos. Aquest camí tirava amunt, travessava una altra clariana coberta de la blanca incrustació, i tornava a ficar-se en un canyissar.

Tot d’una el caminet seguia paral·lel a la vorera d’un precipici que apareixia inesperadament, com el fossat d’un parc anglès. El camí girava tot abruptament. Jo encara corria amb totes les meves forces i no vaig veure el precipici fins que hi volava, aire avall. Vaig caure de bocadents, entre espines, i em vaig incorporar amb una orella esquinçada i la cara sagnosa. Havia caigut en un precipici ple de roques i d’esbarzers, fuetejat per una boirina que alenava sobre meu i amb un corrent d’aigua, d’on sortia la boirina, que hi baixava pel centre. Aquesta lleugera boira a ple sol em sorprenia, però no tenia pas temps de cedir a la meva perplexitat. Vaig girar-me cap a la dreta, corrent avall, amb l’esperança d’arribar així al mar, per tenir l’ocasió de negar-m’hi. No va ser fins més tard que em vaig adonar que havia perdut el bastó en caure.

Després la gorja s’estrenyia i jo, descuradament, vaig posar els peus al corrent d’aigua. Vaig saltar-ne tot d’una perquè l’aigua gairebé estava bullent. Vaig notar, a més, que una tènue escuma sulfurosa surava sobre els remolins de l’aigua. Gairebé immediatament la gorja girava i apareixia immutable el blau horitzó. El mar davant meu reflectia el sol amb miríada d’espills. Vaig veure la mort davant meu.

Però estava acalorat i panteixant. Sentia, a més, prou exultació per haver enganyat els meus perseguidors. No m’era pas llegut, doncs, d’anar i negar-me. Tenia massa escalfor a les sangs.

Vaig girar-me a mirar per on havia vingut. Vaig escoltar. Fora del brunzir dels mosquitets i els grinyols d’uns insectes que pul·lulaven pels esbarzers, l’aire era absolutament quiet.

Aleshores m’arribà el lladruc d’un gos, distant, un remoreig inconnex, el pet d’un fuet i veus. Es feren més fortes, després més febles. El soroll retrocedí corrent amunt fins a perdre’s. De moment la cacera s’havia acabat.

Però ara jo sabia l’esperança d’ajut que podria trobar en les Persones-Bèsties.





Capítol tretzè: Un parlament


Em vaig tornar a girar i vaig anar baixant cap al mar. El càlid corrent s’obria en un tros de sorra fina i plena d’herbots en la qual una multitud de crancs i d’animalons de cos llarg ple de potes saltava a cada un dels meus passos. Vaig caminar fins a la vora del mar i, quan em pensava que ja estava segur, em vaig regirar i vaig mirar, els punys als malucs, el verd espès darrera meu que la vaporosa cinglera dividia amb un tall fumejant. Però, com dic, estava massa esvalotat i (ho dic de veritat, per més que els qui no han conegut mai el perill ho dubtin) massa desesperat per morir.

Aleshores se’m va ocórrer que encara tenia una oportunitat. Mentre Moreau i Montgomery i llur bestial purrialla em perseguien per l’illa, no em fóra possible a mi seguir per la platja fins arribar a llur tancat? Fer una marxa de flanc a llur entorn, de fet, i tot plegat, amb una pedra, extreta de llur primitiu parapet, trencar el pany de la porta petita i veure què hi trobava (ganivet, pistola, el que fos) per tal de donar-los batalla quan tornessin. Si més no, era una oportunitat de cobrar el preu de la meva vida.

Així que vaig tirar cap a l’oest i vaig anar caminant a la vora de l’aigua. La calor del sol de tarda m’encegava. La poca marea del Pacífic pujava amb un suau remoreig.

Al cap d’una estona la costa reculava cap al sud i em deixava el sol a la dreta. Tot d’una, lluny davant meu, vaig veure primer una i després unes quantes figures que sortien dels arbusts: Moreau amb el seu gos gris, després Montgomery, i dos més. En veure’ls em vaig deturar.

Em van veure i van començar a gesticular mentre avançaven. Em vaig quedar mirant com s’acostaven. Els dos Homes-Bèstia corrien endavant per tal de tallar-me la retirada de l’espessor rera la platja. Montgomery també corria, però directament vers mi. Moreau el seguia, més a poc a poc, amb el gos.

Per fi em vaig deixondir de la inacció i, girant-me cap al mar, vaig marxar dret cap a l’aigua. Al principi no tenia gens de fondària. M’hi havia endinsat uns vint-i-cinc metres i les ones encara no m’arribaven a la cintura. Vagament veia com les bestioles de la marea corrien a fugir del meu trepig.

—Què fa, home? —va cridar Montgomery.

Em vaig girar, amb l’aigua a la cintura, i me’l vaig quedar mirant.

Montgomery es va deturar panteixant a ran d’aigua. Tenia la cara tota enrogida de cansament, els seus cabells llargs i rossos estaven despentinats pel vent, el seu deforme llavi inferior mostrava unes dents irregulars. Moreau tot just arribava, la seva cara pàl·lida i ferma; el gos que duia lligat em bordava. Els dos homes duien uns grans fuets. Platja amunt els Homes-Bèsties em contemplaven.

—Que què faig? Em vaig a negar —vaig dir.

Montgomery i Moreau es van mirar l’un a l’altre.

—Per què? —preguntà Moreau.

—Prefereixo morir negat a morir torturat per vostès.

—Ja li deia —va dir Montgomery; i Moreau no sé què va contestar en veu baixa.

—Què li fa pensar que el torturaré? —va dir Moreau.

—El que he vist —vaig dir—. I aquells d’allà.

—Calli! —va dir Moreau, i va alçar la mà.

—No vull —vaig dir—, eren homes: i ara què són? Jo no seré pas com ells. —Vaig mirar més enllà dels meus interlocutors. A la platja hi havia M’ling, l’ajudant de Montgomery, i un dels homenots de turbant blanc de la barca. Més enllà, a l’ombra dels arbres, vaig divisar el meu petit Home-Simi i darrera d’ell unes altres figures fosques.

—Qui són aquestes criatures? —vaig dir, assenyalant-los, i alçant més i més la veu per fer que em sentissin—. Eren homes, homes com vosaltres, que heu infectat amb una plaga bestial, homes que heu esclavitzat i que encara temeu. Vosaltres que escolteu —vaig cridar, assenyalant ara Moreau, i fent esforços de projectar la veu més enllà d’ell als Homes-Bèsties—, vosaltres que m’escolteu! No veieu que aquests dos homes encara us tenen por, que encara estan espantats de vosaltres? Per què, doncs, els temeu? Sou molts…

—Per amor de Déu —va cridar Montgomery— calli, Prendick!

—Prendick! —s’escridassà Moreau.

Tots dos es posaren a cridar com volent ofegar la meva veu. Al seu darrera les cares atentes dels Homes-Bèsties s’abaltien, pensatives, les mans deformes pengim-penjam, les espatlles alçades. Semblaven, va ser la meva imaginació del moment, intentar de comprendre’m, recordar alguna cosa de llur passat humà.

Vaig seguir cridant, a penes recordo què. Que podien matar Moreau i Montgomery; que no els havien de tenir por. Més o menys era això el que volia ficar al cap de les Persones-Bèsties, ni que aquesta fos la meva darrera obra. Vaig veure el dels ulls verds que vestia els parracs negres, el que m’havia trobat el vespre de la meva arribada, el vaig veure que sortia d’entre els arbres; altres el seguiren per sentir-me millor.

Per fi, d’esma, vaig callar.

—Escolti’m un moment —va dir la controlada veu de Moreau— i després digui el que vulgui.

—I doncs? —vaig dir.

Va tossir, va pensar un segon, i es va posar a cridar:

—Llatí, Prendick! Mal llatí! Llatí d’escolà! Però procuri comprendre. Hi non sunt homines, sunt animalia qui nos habemus… viviseccionat. Un procés humanitzador. Li ho explicaré. Vingui a terra.

Vaig riure.

—Bonica història —vaig dir—. Parlen, es fan cases, cuinen. Eren homes. Ja pot anar esperant que surti.

—L’aigua a uns passos més enllà de vostè és profunda… I plena de taurons.

—Ho vull així —vaig dir—. De pressa i en viu. Ara mateix.

—Esperi un moment. —Es va treure alguna cosa de la butxaca que llampurnejà al sol, i ho deixà caure als seus peus—. És un revòlver carregat —va dir—. Montgomery aquí farà el mateix. Ara pujarem per la platja fins que vostè estigui satisfet que la distància és segura. Aleshores surti i prengui els revòlvers.

—No pas jo. Un dels dos en té un altre.

—Vull que s’ho repensi, Prendick. En primer lloc jo no el vaig pas convidar que vingués a l’illa. En segon lloc, anit el teníem drogat, si haguéssim volgut li hauríem pogut fer tot el mal que voldríem; en tercer lloc, ara que ja li ha passat el primer pànic, i que ja pot pensar una mica, pensi: vostè creu que Montgomery aquí té el caràcter que vostè li atribueix? L’hem perseguit pel seu propi bé. Perquè aquesta illa està plena de… fenòmens hostils. I encara, per què ens caldria malgastar en vostè una bala, si vostè mateix s’havia ofert voluntari a negar-se.

—Per què em van fer seguir… per la seva gent, quan jo era a la barraca?

—Estàvem segurs d’agafar-lo i treure’l de perill. Després vam fer veure que li perdíem la flaire… per bé seu.

Jo rumiava. També podria ser veritat. Llavors vaig recordar una altra cosa.

—Però jo vaig veure —vaig dir— al tancat…

—Era el puma.

—Miri, Prendick —va dir Montgomery—. S’està portat com un ruc. Surti de l’aigua, prengui aquests revòlvers, i parlem. No li podrem pas fer res més del que li podríem fer ara.

Confessaré que aleshores, i sempre, em malfiava de Moreau i el temia. Però Montgomery ja era una altra cosa; em creia comprendre’l.

—Vagin platja amunt —vaig dir, després de pensar una estona, i vaig afegir— amb les mans alçades.

—Això no pot ser, —va dir Montgomery, fent un gest d’explicació amb el cap—. Per dignitat.

—Vagin fins als arbres, doncs —vaig dir— com vulguin.

—És una cerimònia maleïdament estúpida —va dir Montgomery.

Tots dos es giraren i donaren la cara a les sis o set grotesques criatures que es dreçaven allí, a ple sol, sòlides, fent obra, movent-se i tanmateix increïblement irreals. Montgomery va picar el fuet en llur direcció, i ells es tombaren i s’escamparen entre els arbres.

I quan Montgomery i Moreau arribaren a una distància que em va semblar suficient, vaig sortir de l’aigua i vaig agafar i examinar els revòlvers. Per tal d’assegurar-me que no m’estiguessin gastant cap jugada, en vaig disparar un sobre un terròs rodó de lava, i vaig tenir la satisfacció de veure que la pedra quedava pulveritzada mentre trossets de plom esquitxaven l’arena.

Encara vaig romandre dubtós durant un moment.

—M’arriscaré —vaig dir, per fi, i amb un revòlver a cada mà vaig pujar per la platja fins als homes.

—Així està millor —va dir Moreau sense afectació—. Prou que m’ha fet perdre la major part del dia amb el seu diantre de pànic.

I amb un toc de desdeny que m’humiliava ell i Montgomery es giraren i es posaren a caminar en silenci davant meu.

El grup d’Homes-Bèsties, encara perplex, ens mirà des dels arbres. Vaig passar prop d’ells amb la serenitat que vaig poder. Un em va començar a seguir, però s’enretirà de seguida quan Montgomery li adreçà una xurriacada. La resta es quedà callada, mirant. Podria ser que havien estat animals una vegada, però mai a la vida havia vist un animal fent esforços per pensar.





Capítol catorzè: El doctor Moreau s’explica


—I ara, Prendick, m’explicaré —va dir el doctor Moreau tan bon punt haguérem menjat i begut alguna cosa—. Confessaré que vostè és el convidat més dictatorial que jo mai hagi tingut. Li adverteixo que aquesta és l’última cosa que faig per vostè. Si torna a amenaçar-nos amb suïcidi, li dic que no faré pas res, encara que no fer res em costi un esforç.

Seia ell a la meva gandula; als dits, que eren blancs i d’aspecte traçut, hi tenia un cigar mig consumit. La llum de la làmpada del sostre queia damunt del seu cabell blanc; mirava per la finestreta cap a la llum dels estels. Jo seia tan lluny d’ell com m’era possible, la taula entre ell i jo i els revòlvers a punt. Montgomery no hi era. A mi no em feia gens de gràcia d’estar amb ells dos en una cambra tan petita.

—Vostè admet que aquell ésser humà viviseccionat, com li diu vostè, és després de tot només el puma? —va dir Moreau. M’havia fet visitar l’horror de la cambra interior perquè m’assegurés de la seva inhumanitat.

—És el puma —vaig dir— encara viu, però tan tallat i mutilat com demano a Déu que no torni mai a veure altre carn. De totes les baixeses…

—No perdem el temps —va dir Moreau—. Si més no, estalviï’m els seus miraments de persona jove. Montgomery era igual. Però, tornant al cas, vostè admet que era el puma. I ara no es bellugui mentre jo li faig la meva conferència de fisiologia. —I tot seguit, posant-s’hi, em va explicar el seu treball. Ho va fer d’una manera molt senzilla i convincent. De tant en tant la seva veu tenia un deix de sarcasme. Vaig acabar sentint-me avergonyit per les posicions que havíem preses.

Les criatures que jo havia vist no eren homes, no havien estat mai homes. Eren animals —animals humanitzats— triomfs de la vivisecció.

—Havia oblidat tot allò que un vivisector traçut pot fer amb les coses vives? —va dir Moreau—. Jo mateix em sorprenc que les coses que he fet aquí no s’hagin fet abans. S’han fet, naturalment, alguns petits esforços: amputacions, tallades de llengua, excisions. Ja deu saber que la cirurgia pot induir o guarir l’estrabisme? I que en el cas de les excisions tenim tota una colla de canvis secundaris, degeneracions pigmentàries, modificacions de les passions, alteracions en la secreció dels teixits adiposos? Em sembla que vostè ja deu saber totes aquestes coses.

—És clar —vaig dir—. Però aquestes bestiotes de vostè…

—Ja hi arribarem —va dir, fent un gest amb la mà—; tot just començo. Els esmentats eren casos trivials d’alteració. La cirurgia pot fer coses molt més grans que no aquelles. Hi ha obra constructiva i no solament obra remedial i de canvi. Vostè deu haver sentit parlar, potser, d’una operació quirúrgica prou corrent que es practica en casos en què el nas ha estat destruït. Es lleva un tros de pell del front, es posa en el nas i allí se cicatritza en la nova posició. Podríem dir que això és una mena d’empelt de part d’un animal en una altra part del mateix animal. També és possible el trasplant de material que s’acaba de treure d’un altre animal —el cas de les dents, per exemple. L’empelt de pell i os es porta a terme per tal de facilitar l’adaptació dels teixits. El cirurgià col·loca al mig de la ferida trossets de pell que ha tret d’un altre animal, o fragments d’os d’una víctima acabada de matar. L’esperó de Hunter (en deu haver sentit a parlar) implantat en el coll del brau. I les rates rinoceròntiques dels zuaus algerins també, monstres fabricats mitjançant la transmissió del teixit de la cua d’una rata ordinària al seu morro, empeltant-lo en aquella posició.

—Monstres fabricats! —vaig dir—. Així que vol dir-me que…

—Sí. Les criatures que vostè ha vist són animals que he treballat i emmotllat en noves formes. A aquesta fi, a l’estudi de la plasticitat de les formes vives, he dedicat la vida. He fet molts anys d’estudi, cada any augmentant els meus coneixements. Ja veig que fa cara d’horror, però no li dic pas res de nou. Fa anys que tot això ja glatia a flor de superfície de l’anatomia pràctica, però ningú no havia tingut la temeritat de ficar-s’hi. I no és solament la forma externa d’un animal allò que jo puc canviar. La fisiologia, el ritme químic de la criatura també es poden subjectar a una transformació perenne. D’això darrer les vacunes i altres mètodes d’inoculació amb matèries vivents o mortes en són exemples que, sens dubte, vostè ja coneix. Una operació semblant és la transfusió de sang, que va constituir l’objecte dels meus primers estudis. Tots aquests són casos familiars. Una mica menys familiars, i probablement més extensives, eren les operacions d’aquells practicants medievals que feien nans, captaires mutilats, monstres de fira; encara hi ha vestigis de llur art a la manipulació preliminar dels joves saltimbanquis i contorsionistes. Victor Hugo ens en parla a L’Homme qui Rit… Però potser ara ja em va entenent. Ja ha començat a adonar-se que és ben possible de trasplantar teixits d’una part d’un animal a una altra, o d’un animal a un altre, que és possible alterar les seves reaccions químiques i mètodes de creixement, modificar les articulacions de les seves extremitats, i finalment canviar-lo fins en l’estructura més íntima.

»I tanmateix aquesta extraordinària especialitat científica no ha estat mai considerada com una finalitat en ella mateixa, sistemàticament, pels investigadors moderns. Fins que jo m’hi vaig posar! Algunes d’aquestes coses han estat practicades per la cirurgia com a darrer recurs; la majoria dels exemples d’aquesta natura que li vindran a la memòria s’han demostrat, ben mirat, per accident: dèspotes, criminals, criadors de cavalls i gossos, per tota mena d’amateurs renyocs, amatents només a llur finalitat immediata. Jo vaig ser el primer a afrontar la qüestió amb les armes de la cirurgia antisèptica, i amb uns coneixements realment científics de les lleis del creixement.

»Però un hom s’imagina que ja n’existien pràctiques secretes. Criatures com són ara els Bessons Siamesos… I en les tàvegues de la Inquisició. És clar que llur finalitat principal era la tortura artística, però si més no alguns dels inquisidors deurien haver posseït unes gotes de curiositat científica…

—Però —vaig dir jo— aquestes coses, aquests animal parlen!

Va dir que sí, efectivament, i va passar a fer-me veure que les possibilitats de la vivisecció no es limiten a una mera metamorfosi física. Un porc pot ésser educat. L’estructura mental és encara menys determinada que la corporal. En la jove ciència de l’hipnotisme trobem la promesa de la possibilitat de substituir els vells instints inherents amb noves suggerències, empeltant o mutant les idees fixes heretades. De fet, molt del que anomenem educació moral és una modificació artificial d’aquesta mena, la perversió de l’instint; la pugnacitat pot ser domesticada en autosacrifici coratjós, la sexualitat reprimida en emoció religiosa. I la gran diferència entre l’home i el simi jau en la larinx, va dir, en la incapacitat d’elocucionar símbols sonors delicadament diferenciats que és el que a la llarga manté el pensament. Amb això jo no hi estava d’acord, però ell, amb uns certs mals modes, no va voler fer cas de la meva objecció. Va repetir que així eren les coses i prosseguí la relació del seu treball.

Però jo li vaig preguntar per què havia pres la forma humana com a model. Aleshores m’havia semblat, i encara m’ho sembla ara, que hi havia una curiosa malícia en aquella elecció.

Confessà que havia escollit aquella forma per casualitat.

—També em podria haver dedicat a fer bens de llames, i llames de bens. Suposo que en la forma humana hi ha alguna cosa atractiva per a una ment de tarannà artístic, alguna cosa que atrau aquesta ment amb més força que la de qualsevol forma animal. Però no m’he limitat pas a fer homes. Un cop o dos… —Es va quedar callat, potser un minut—. Aquests anys! Que de pressa passen! I aquí he perdut tot un dia per salvar-li la vida, i ara estic perdent una hora explicant-me!

—Però —vaig dir jo— encara no comprenc. D’on treu la justificació que li permet de causar tot aquest dolor? L’única cosa, em sembla a mi, que justificaria la vivisecció fóra alguna aplicació…

—Precisament —va dir—. Però vostè veu que jo estic constituït d’una altra manera. Som a plataformes ben diferents. Vostè és materialista.

—Jo no sóc pas materialista —vaig començar acaloradament.

—En la meva opinió… en la meva opinió. Perquè és només aquesta petita qüestió del dolor que ens separa. Mentre el dolor audible o visible el maregi, mentre el guiï el seu propi dolor, mentre hi hagi el dolor com a premissa dels seus pressupòsits sobre el pecat, mentrestant, li dic, vostè seguirà sent un animal, un animal que pensa una mica menys foscament el que els altres animals senten. Aquest dolor…

Vaig alçar-me d’espatlles impacientment davant de tota aquella matràfola.

—Oh, però es tracta d’un detall tan mínim. Una ment veritablement oberta al que la ciència ensenya ha de veure que no és més que un detall sense importància. És ben possible que fora d’aquest planeta, d’aquest granet de pols còsmica que es faria invisible abans d’arribar a l’estel més proper, podria ser, dic, que enlloc més aparegui això que diem dolor. Però les lleis que sentim que anem encalçant… Fins en aquesta terra, fins entre les coses vivents, quin dolor hi ha?

Va treure’s, en parlar, un ganivetet de la butxaca, va obrir-ne la fulla petita i va acostar la cadira perquè jo pogués veure-li la cuixa. Aleshores, escollint l’indret amb tota deliberació, clavà la fulla a la cama i la va tornar a treure.

—Estic segur que ja ho havia vist abans, això. Fa menys de mal que la punxada d’una agulla. Però què demostra? La capacitat de dolor no és necessària en el múscul, i no hi està situada; fa poca falta a la pell i a la cuixa només aquí i allà hi ha un lloc capaç de sentir dolor. El dolor no és altra cosa que un conseller mèdic que portem a dins i que ens avisa i ens estimula. No tota la carn que viu sent dolor, ni és tota nervi, ni tan sols nervi sensori. No hi ha ni una traça de dolor, de dolor de debò, a les sensacions del nervi òptic. Si vostè es fereix el nervi òptic tot el que passa és que veu uns llambreigs de llum, de la mateixa manera que la malaltia del nervi auditiu significa tot just que sentim unes vibracions a les orelles. Les plantes no senten el dolor; els animals de l’ordre més baix, és possible que animals com l’estel de mar i l’escamarlà no sentin el dolor. Els homes, com més intel·ligents esdevenen, més intel·ligentment s’ocupen de llur propi benestar, i menys necessiten la fiblada per defugir perills. No he conegut mai res que l’evolució no hagi eliminat, tard o d’hora, si era inútil. Vostè sí? I el dolor esdevé inútil.

»I encara, jo sóc un home de fe, Prendick, com ho és tota persona enraonada. Podria ser que jo hagi tingut més experiència dels mètodes del Creador que no vostè. Car jo he buscat les Seves lleis, de la meva manera, tota la vida, mentre que vostè, em sembla, s’ha dedicat a col·leccionar papallones. I, escolti’m bé, ni el plaer ni el dolor tenen res a veure amb el cel i l’infern. Plaer i dolor, bah! Què és l’èxtasi del seu teòleg sinó la hurí de Mahoma a les fosques? Tota aquesta importància que els homes i les dones atorguen al plaer i al dolor, Prendick, és la marca de la bèstia damunt d’ells, la marca de la bèstia de la qual deriven. Dolor! Dolor i plaer tindrem només mentre encara ens rebreguem en la pols…

»Ja veu, jo he anat seguint les meves recerques pel camí per on em guiaven. És l’única manera que conec de fer investigació. Jo em plantejava una pregunta, m’enginyava algun mètode per trobar-hi resposta, i en treia… una nova pregunta. Tal o tal cosa, era possible? Vostè no es pot imaginar el que això significa per a un investigador, quina passió intel·lectual s’apodera d’ell. Vostè no es pot pas imaginar l’estrany delit incolor d’aquests desitjos intel·lectuals. La cosa que teniu al davant ja no és un animal, un camarada d’existència, sinó un problema. El dolor simpàtic…, tot el que en sé és el que recordo de quan en sofria, fa anys. Volia (era l’única cosa que volia) trobar el límit extrem de la plasticitat en una forma viva.

—Però —vaig dir— tal cosa és una abominació.

—Fins al dia d’avui no m’he preocupat ni mica per l’ètica de l’assumpte. L’estudi de la Natura fa que un home tingui tan pocs remordiments com la Natura mateixa. Jo he tirat endavant, no fent cas a res que no fos el problema que m’interessava; els resultats han… anat caient a les barraques d’allà dalt… Ja fa gairebé onze anys que vam arribar aquí, jo i Montgomery i sis Kanakas. Recordo la verda quietud de l’illa i l’oceà despoblat que ens rodejava com si fos ahir. El lloc semblava esperar-me.

»Vam desembarcar el carregament i vam construir la casa. Els Kanakas van fundar unes barraques prop de la cinglera. Em vaig posar a treballar amb allò que havia portat. Al principi van passar unes coses prou desagradables. Vaig començar amb un be i el vaig matar al cap d’un dia i mig perquè se me’n va anar l’escarpell. Vaig agafar un altre be i en vaig fer una cosa de dolor i de por; el vaig deixar tot lligat perquè cicatritzés. Quan el vaig tenir enllestit em va semblar prou humà, però en tornar-hi em va decebre; em recordava i em tenia una por que no us podeu imaginar, i no tenia pas més seny que el d’un be. Com més me’l mirava més desmanyotat em semblava, fins que per fi vaig treure aquell monstre de la seva sofrença. Aquests animals sense coratge, aquestes coses espantadisses i espaordides, sense ni una guspira d’energia lluitadora per plantar cara a la tortura, no serveixen per fer-ne homes.

»Aleshores vaig agafar un goril·la que tenia i, sobre aquest, treballant amb cura infinita i resolent dificultat rera dificultat, vaig fer el meu primer home. Tota una setmana, nit i dia, el vaig anar emmotllant. Amb ell era principalment el cervell el que requeria emmotllament; calia afegir-hi molt, canviar moltes coses. Em va semblar prou bon espècimen del tipus negroide, quan vaig haver-lo acabat, i mentre ell jeia embenat, lligat, immòbil davant meu. Només quan tingué la vida assegurada el vaig deixar anar, i vaig tornar a aquesta cambra on vaig trobar Montgomery en un estat molt semblant al de vostè. Havia sentit alguns dels crits de quan la cosa s’anava fent humana, crits com els que el van posar tan nerviós a vostè. De primer antuvi no li havia confiat completament els meus secrets. A més els Kanakas també s’havien adonat d’alguna cosa. La meva sola visió els posava els pèls de punta. Vaig acabar convencent Montgomery, més o menys. Però tant a ell com a mi ens costà Déu i ajuda que els Kanakas no desertessin. Per fi ens van abandonar, i així vàrem perdre el iot. Vaig passar-me molts dies educant aquella bèstia; la vaig tenir un total de tres o quatre mesos. Li vaig ensenyar uns rudiments d’anglès, quatre idees de números, fins li vaig fer llegir l’alfabet. Era lent, encara que he conegut idiotes més lents. Va començar amb una taula rasa, mentalment; no tenia cap record d’allò que havia estat. Quan va tenir les cicatrius prou segellades, i quan ja no era més que una criatura adolorida i encarcarada, i podia conversar una miqueta, el vaig fer sortir i el vaig presentar als Kanakas, com si fos un polissó.

»Al principi li van tenir una por horrible, cosa que d’alguna manera m’ofenia, car jo estava molt cofoi d’ell, però el seu temperament semblava tan pausat i feia tanta llàstima que al cap d’un temps el van rebre i es van encarregar d’educar-lo. Aprenia molt de pressa, era molt imitatiu i s’adaptava bé, i es va construir una cabana més bona, em va semblar a mi, que les barraques dels altres. Un d’ells, que se les donava de missioner, li va ensenyar de lletra, si no a llegir a distingir les lletres de l’alfabet, i li va donar unes rudimentàries idees de moral, però es veu que els hàbits de la bèstia no eren pas allò que hom podria desitjar.

»Vaig descansar del treball durant alguns dies, i jugava amb la intenció d’escriure un informe de tot l’afer per tal de despertar la fisiologia anglesa. Aleshores vaig trobar la criatura ajupida sobre la branca d’un arbre gargantejant amb dos dels Kanakas que li havien estat fent broma. La vaig reconvenir, li vaig fer esment de la inhumanitat del seu capteniment, li vaig despertar el sentit de la vergonya, i vaig tornar aquí amb la resolució de millorar el meu treball abans de presentar-lo a Anglaterra. I la meva obra ha millorat; però d’alguna manera les coses reculen; dia a dia sembla tornar la tossuda carn de la bèstia. Estic decidit a fer coses millors encara. Estic decidit a conquerir allò. Aquest puma…

»Però, en fi, aquesta és la història. Tots els xicots Kanaka ara són morts. Un va caure de la llanxa, un altre va morir d’una ferida al taló que d’alguna manera es va infectar amb el suc d’unes plantes. Tres es van escapar amb el iot i, suposo, i espero, ara ja són ofegats. L’altre… va ser mort. Bé, els he trobat substituts. Montgomery va continuar de manera molt semblant a la que vostè està demostrant, però al cap d’un temps…

—Què va passar amb l’altre —vaig dir tot d’una—, l’altre Kanaka que va ser mort?

—El fet és que, després d’haver fet unes quantes criatures humanes, vaig fer una cosa… —dubtà.

—Sí? —vaig dir.

—Va ser mort.

—No comprenc —vaig dir—; vol dir que…

—Allò va matar el Kanaka, sí. I va matar algunes altres coses més que va agafar. El vam percaçar durant un parell de dies. Només s’havia escapat d’accident, jo no l’havia pas volgut deixar anar. No estava acabat. Era un pur experiment. Era una cosa amorfa, amb una cara horrible i que s’arrossegava per terra amb moviments de serp. Era immensament forta, sentia un dolor rabiós, i es movia tot rodolant, com neden els dofins. Va córrer pels boscos durant alguns dies, fent mal a tot el que se li presentava, fins que el vàrem caçar i se’n va anar arrossegant cap a la part nord de l’illa i nosaltres ens vam dividir per tal d’emboscar-lo. Montgomery va insistir que volia venir amb mi. L’altre home tenia una escopeta. Quan vam trobar el seu cos, un dels canons estava recargolat amb la forma d’una S, amb dentades que gairebé travessaven el ferro… Montgomery va matar la cosa d’un tret… Després d’això em vaig limitar a l’ideal de la humanitat… excepte per algunes cosetes.

Va callar. Jo seia en silenci mirant-li la cara.

—Així que ja fa vint anys (comptant-ne nou a Anglaterra) que vaig seguint, i encara hi ha un no sé què a tota cosa que faig que em derrota, que em deixa insatisfet, que em repta a més esforços. Algunes vegades m’alço per damunt del meu nivell, altres vegades no hi arribo, però sempre em quedo curt en comparació amb les coses que somio. Ara ja puc assolir la forma humana, gairebé amb facilitat, de manera que és àgil i graciosa, o espessa i forta; però sovint trobo dificultats amb les mans i els dits, extremitats doloroses que no goso formar amb llibertat. Però és en els subtils trasplantaments i reformes que un hom necessàriament ha de fer en el cervell on tinc més problemes. La intel·ligència els surt sovint curiosament baixa, amb buits inexplicables, amb absències sorprenents. I el menys satisfactori de tot és alguna cosa que no puc tocar, en algun lloc (no sé ben bé on) a la seu de les emocions. Les ganes, els instints, els desitjos que fan mal a la humanitat, una reserva amagada que esclata de cop i volta i ennuega tot l’ésser de la criatura amb ira, odi o por. Aquestes meves criatures li semblaren a vostè estranyes i espaterrants tan bon punt vostè es va posar a observar-les, però a mi, quan les acabo de fer, em semblen éssers humans indisputables. És després quan les observo que el meu convenciment s’esmuny. Primer un tret animal, després un altre, van sortint a la superfície i se’m queden mirant… Però triomfaré, encara. Cada vegada que capbusso una criatura viva en el bany del dolor que crema, dic: aquesta vegada cremaré tot l’animal, aquesta vegada faré una criatura racional tota meva. Després de tot, deu anys, què són? L’home ha tardat cent mil anys a fer-se.

Va caure en fosc pensament.

—Però m’acosto al domini. Aquest puma meu…

Després d’un silenci:

—I reverteixen. Tan bon punt enretiro la mà comença el retorn de la bèstia, la bèstia comença a afermar-se de nou…

Un altre llarg silenci.

—I llavors vostè porta les coses que ha fet en aquells caus —vaig dir.

—Hi van. Els deixo marxar quan començo a sentir en ells la bèstia, i acaben fent cap allí. Tots tenen por d’aquesta casa i de mi. Allà hi ha una mena de travestí d’humanitat. Montgomery ho sap, perquè ell s’immisceix en llurs afers. N’ha entrenat un o dos per al nostre servei. Li fa vergonya reconèixer-ho, però em sembla que a alguna d’aquestes bèsties els té mitja estima. És assumpte d’ell, no pas meu. A mi em provoquen un sentiment de fracàs que em mareja. Ja no m’interessen. M’imagino que segueixen els ensenyaments d’aquell Kanaka missioner i es captenen amb una mena de befa de la vida racional. Pobres bèsties! Tenen una cosa que en diuen la Llei. Canten himnes sobre «tot el teu». S’han construït els caus, viuen de les fruites i herbes que cullen; fins n’hi ha que es casen. Però jo els veig el de sota, els veig el rovell de l’ànima, i veig que no és més que l’ànima d’una bèstia, bèsties que moren, que sucumbeixen a la ira i a la turpitud de viure i trobar gratificació… I tanmateix són estranys. Complexos, com tota altra criatura viva. En ells hi ha una mena d’anhel de millorament, en part vanitat i en part excés d’emoció sexual, en part excés de curiositat. Però només em fa burla… I tinc alguna esperança per a aquell puma; he treballat molt el seu cap i cervell…

—I ara —va dir, alçant-se després d’un bon espai de silenci durant el qual cadascú de nosaltres havia caigut en els propis pensaments— què en pensa? Encara em té por?

El vaig mirar i no vaig veure més que un home de cara blanca i de cabells blancs, amb els ulls calmats. Fora de la seva serenitat, fora del toc gairebé de bellesa que resultava de la seva tranquil·litat i de la seva magnífica constitució, podria haver estat un anònim vellet de bona casa. Aleshores vaig sentir una tremolor. Com a resposta a la seva segona pregunta li vaig presentar un revòlver amb cada mà.

—Guardi’ls —va dir, mentre badallava. Es va posar dret, em va mirar un moment i em va somriure—. Ha tingut dos dies molt agitats —va dir—; li recomano que dormi. Celebro que tot s’hagi aclarit. Bona nit.

Va quedar pensatiu un moment, mirant-me, i va sortir per la porta interior. Jo immediatament vaig passar la clau a la porta de fora.

Vaig tornar a la cadira i vaig seure una estona amb l’ànim estagnat, tan fatigat emocionalment, mentalment, i físicament, que no sabia pensar més enllà del moment en què m’havia deixat. La negra finestra se’m badava com un ull. Per fi, fent un esforç, vaig apagar el llum i em vaig enfilar a l’hamaca. Molt aviat ja dormia.





Capítol quinzè: Sobre les Persones-Bèsties


Em vaig llevar d’hora. L’explicació de Moreau es dreçava en la meva ment, clara i definida, des que m’havia despertat. Vaig baixar de l’hamaca i vaig anar a la porta per assegurar-me que estava tancada amb clau. Vaig examinar la reixa de la finestra i la vaig trobar ben cimentada. El fet que aquells humanoides no eren en realitat més que monstres bestials, mers travestís grotescos d’home, em provocava una vaga incertesa sobre llurs possibilitats, incertesa que era molt pitjor que cap por definida. Vaig sentir que trucaven a la porta i l’accent glutinós de M’ling que parlava. Em vaig embutxacar un dels revòlvers (i hi vaig mantenir la mà) i vaig obrir.

—Bon dia, senyor —va dir, portant, a més de l’esmorzar de verdures acostumat, un mal cuit conill. Montgomery el seguia. El seu ull inquiet va copsar la posició del meu braç, i va esbossar un tort somriure.

Aquell dia el puma reposava per cicatritzar-se; però Moreau, que era home d’hàbits singularment solitaris, no ens va acompanyar en l’àpat. Vaig parlar amb Montgomery per tal d’aclarir les meves idees sobre la forma de vida de les Persones-Bèsties. Més que res m’urgia saber com aquells monstres inhumans es persuadien a no caure sobre Moreau i Montgomery, i d’atacar-se l’un a l’altre.

Em va explicar que la relativa seguretat de Moreau i seva es devia al limitat àmbit mental d’aquells monstres. Malgrat l’augment de llur intel·ligència, i de la tendència a despertar-se que mostraven llurs instints animals, tenien unes certes Idees Fixes que Moreau els havia implantat en el cervell i que controlaven llurs imaginacions de manera absolutista. Estaven realment hipnotitzats, se’ls havia dit que certes coses eren impossibles, i que certes coses no es feien, i aquestes prohibicions estaven teixides en la textura de llur ment més enllà de qualsevol possibilitat de desobediència o disputa. Això no obstant, algunes qüestions en què els vells instints lluitaven contra les regles de Moreau presentaven una situació menys estable. Una sèrie de proposicions dites la Llei (ja les havia sentides recitar) es barallaven en llurs ments amb els anhels pregons i fins rebels de llur natura animal. Aquesta Llei la repetien perpètuament, vaig informar-me, i també perpètuament la traspassaven. Tant Montgomery com Moreau mostraven una sol·licitud particular per mantenir-los ignorants del gust de la sang. Temien les inevitables suggerències d’aquell sabor.

Montgomery em va dir que la Llei, especialment entre les Persones-Bèsties d’origen felí, esdevenia singularment feble en fer-se fosc; aleshores l’animal arribava al seu punt més fort; al vespre els entrava un esperit d’aventura i feien coses que no haurien ni somiat durant el dia. A això devia la persecució de què em va fer objecte l’Home-Lleopard la nit de la meva arribada. Però durant aquests primers dies del meu sojorn només havien traspassat la Llei de manera furtiva; i a la fosca; a la claror del dia hi havia una atmosfera general de respecte a les seves múltiples prohibicions.

I aquí potser convindria que donés algunes explicacions generals sobre l’illa i sobre les Persones-Bèsties. L’illa, que era de perímetre irregular i que s’obria, baixa, sobre el mar extens, tenia una àrea total, suposo, d’onze o dotze quilòmetres quadrats. Era d’origen volcànic i per tres bandes la vorejaven baixos d’esculls de corall. Unes fumaroles, cap al nord, i un manantial tèrmic eren els únic vestigis visibles de les forces que l’havien originada fa molt de temps. Ara i adés hom sentia una lleugera vibració de terratrèmol, i de vegades l’ascensió de la columna de fum s’escampava amb alenades tumultuoses de vapor. Però això era tot. La població de l’illa, m’informà Montgomery, ara comptava amb poques més de seixanta d’aquelles estranyes creacions de l’art de Moreau, sense tenir en compte les petites monstruositats que vivien a les mates i que no tenien forma humana. Tot plegat n’havia fet unes cent vint, però moltes eren mortes; i altres, com la serpentina Cosa-sense-Potes de què m’havia parlat, havien trobat morts violentes. En resposta a la meva pregunta, Montgomery va dir que havien arribat a tenir camada, però que aquesta generalment moria. No hi havia evidència que les característiques humanes adquirides s’heretessin. Quan no morien Moreau els agafava i els donava forma humana. Les femelles eren menys nombroses que els mascles de manera que eren subjectes a moltes persecucions furtives malgrat la monogàmia que dictava la Llei.

Em seria impossible descriure aquestes Persones-Bèsties en detall (no tinc pas l’ull entrenat per als detalls) i per dissort no sé dibuixar. El més notable de llur aspecte general era la desproporció entre les cames d’aquestes criatures i la llargada de llur cos; i tanmateix (tan relativa és la nostra idea de la gràcia) el meu ull es va habituar a llur forma, i fins vaig acabar per persuadir-me que les meves pròpies cuixes eren lletges de tan llargues. Un altre punt era el port anterior de la cara, i la renyoca i inhumana corba de l’espinada. Ni l’Home-Simi posseïa aquella delicada sinuositat de l’esquena que fa tan agradosa la figura humana. La majoria tenien les espatlles maldestrament pujades, i els curts avantbraços els penjaven dèbilment al costat. Pocs d’ells eren conspícuament peluts —si més no fins a la fi del meu estatge a l’illa.

L’altra deformitat més òbvia la tenia a la cara; la majoria la tenien prògnata, malformada a les orelles i amb nassos grossos i protuberants, amb pèl molt hirsut o cerrut, i sovint motades d’estranys colors i amb els ulls a llocs estranys. No sabien riure, encara que l’Home-Simi feia una trista ganyota de somriure. Fora d’aquestes característiques llurs caps tenien ben poc de comú; cada un preservava les qualitats de la seva particular espècie: la marca humana deformava però no amagava el lleopard, el bou, la porca, o altres animals (un o més) de què cada criatura estava formada. Llurs veus també variaven enormement. Les mans sempre eren malformades; i encara que alguns em sobtaren amb llur inesperada humanitat, gairebé tots eren deficients en el nombre de dits, tenien les ungles mal forjades i els mancava sensibilitat tàctil.

Els dos homes-animals més formidables eren el meu Home-Lleopard i una criatura feta de hiena i de porcell. Més grosses que no aquestes eren les criatures taurines que remolcaren la barca. Després calia comptar l’Home del Cabell Platejat, que era també el Recitador de la Llei, M’ling, i un sàtir de criatura feta de mico i de cabra. Hi havia tres Homes-Porc i una Dona-Porc, un Cavall-Rinoceront, i diverses femelles més l’origen de les quals no vaig poder discernir. Hi havia diverses criatures Llops, un Brau-ós, i un Home-Gos-Sant-Bernat. Ja he descrit l’Home-Simi, i hi havia una vella particularment odiosa (i pudenta) feta de Guineu i Óssa a qui jo vaig tenir mania des del primer moment. Es deia que era apassionada vestal de la Llei. Altres criatures eren uns quants joves clapats i el meu petit bradipòdid.

Al principi aquelles bèsties em feien tremolar d’horror, jo sentia prou bé que encara eren bèsties, però sense adonar-me’n em vaig començar a habituar a la idea. A més m’afectava l’actitud que envers ells tenia Montgomery. Hi havia conviscut durant tant de temps que se’ls havia acabat mirant com si fossin éssers humans gairebé normals; els seus dies de Londres ara li semblaven un gloriós passat impossible. Només una vegada a l’any, aproximadament, viatjava a Arica per tractar amb l’agent de Moreau, un tractant d’animals que hi havia allí. No es pot dir que conegués el tipus més refinat de la humanitat en aquell poble mariner de mestissos hispànics. Els homes del vaixell, em deia, al principi li semblaven tan estranys com els Homes-Bèsties em semblaren a mi: cames anormalment llargues, cares xates, fronts prominents, sospitosos, perillosos i sense compassió. De fet, la gent no li agradava. El seu cor m’havia pres estima, pensava, perquè m’havia salvat la vida.

Se’m va acudir aleshores que sentia una amabilitat callada per algunes d’aquelles bèsties metamorfosejades, una viciosa simpatia per alguns de llurs manerismes, però que de moment intentava de no deixar-m’ho veure.

M ling, l’home de la cara negra, ajudant seu, el primer de les Persones-Bèsties que havia conegut jo, no vivia amb els altres a l’altra banda de l’illa sinó en un enfony petit al darrera del tancat. La criatura no era pas tan intel·ligent com l’Home-Simi, però era molt més dòcil i el d’aspecte més humà de totes les Persones-Bèsties; Montgomery l’havia entrenat a preparar menjar i certament portava a terme totes les trivials tasques domèstiques que li eren encomanades. Era un trofeu ambivalent de l’horrible traça de Moreau, un ós, amb tocs de gos i de guineu, i una de les criatures fetes més elaboradament. Tractava Montgomery amb curiosa tendresa i devoció; aquest, algunes vegades quan el veia, li donava uns copets, li deia noms entre broma i mofa, i li feia fer xecalines de gust; altres vegades el maltractava, especialment quan havia estat tastant el whisky, li donava puntades i cops, li tirava pedres o petards. Però tant si el tractava bé com malament, aquest es desvivia per estar prop d’ell.

Dic que em vaig habituar a les Persones-Bèsties, que mil coses que m’havien semblat artificioses o repulsives acabaren per semblar-me naturals i ordinàries. Suposo que tot en aquesta vida agafa el to dels colors que ens envolten: Montgomery i Moreau eren massa peculiars i individuals per conservar-me ben definida la meva impressió general de la humanitat. Si veia una de les criatures bovines que treballava a la llanxa que ara caminava pesadament per les mates, em costava molt de trobar-lo diferent d’algun pobre escarràs realment humà que tornés a casa de la seva ocupació mecànica. O si em topava amb la cara maliciosament vulpina de la Dona-Guineu-Óssa, estranyament humana amb la seva expressió d’astúcia especulativa, fins i tot arribava a imaginar-me que l’havia coneguda en algun carrer d’alguna ciutat.

Però de tant en tant llur bèstia em llampurnejava una evidència més enllà del dubte, innegable. Un home lleig, un salvatge humà geperut que semblava, seient a la gatzoneta davant l’obertura d’un dels caus, mentre estirava els braços i badallava, mostrava a la meva repentina sorpresa uns incisius com tisores i uns canins com sabres, aguts i brillants com ganivets. O si en algun caminet mirava amb gosadia transitòria els ulls d’alguna àgil femella de les que vestien de blanc, m’adonava de cop i volta amb revulsió espasmòdica que tenia pupil·les que eren talls verticals o, si mirava més avall, m’espantava l’ungla corba amb la qual es lligava la primitiva faldilla. És cosa curiosa, per cert, i cosa que encara no m’explico, que aquestes estrambòtiques criatures (vull dir les femelles) havien demostrat, durant els primers dies de la meva estada, una vergonya instintiva de llur pròpia repulsiva renyoqueria i que feien gala, doncs, d’un mirament més que humà per les decències i el decòrum de l’abillament.





Capítol setzè: De com les Persones-Bèsties tastaren sang


Però la meva poca experiència com a escriptor em traeix, i m’aparto del fil de la meva narració. Després d’esmorzar, Montgomery em va fer travessar l’illa per anar a veure la fumarola i la font termal a les coentes aigües de la qual jo havia caigut el dia abans. Tots dos portàvem fuets i revòlvers carregats. Mentre, de camí, passàvem per una jungla espessa vàrem sentir els xiscles d’un conill. Ens vam parar a escoltar, però no sentírem res més. Al cap d’una mica vam seguir el camí i ens oblidàrem totalment de l’incident. Montgomery em va fer notar uns certs animalets rosats, de potes posteriors llarguíssimes, que saltaven pels matolls. Em va dir que eren criatures fetes dels fills de les Persones-Bèsties, que Moreau havia inventat. S’havia imaginat que podrien servir de tall, però llur costum coniller de menjar-se la cria havia frustrat aquella intenció. Jo ja n’havia trobades de criatures així, durant la meva fugida nocturna de l’Home-Lleopard, i també quan Moreau em perseguia, el dia abans. Per casualitat, un que s’escapava de nosaltres brincant va caure en el forat causat pel desarrelament d’un arbre. Vam aconseguir d’atrapar-lo abans que es pogués desempallegar. Es va posar a escopir com un gat, donant poderoses urpades i patades amb les potes posteriors i fent esforços per clavar-nos mossegada, però les seves dents eren massa febles per infligir més que un negligible pessic. A mi em va semblar una criatureta prou bufona i, en dir-me Montgomery que no foradava mai la terra per fer-s’hi caus i que era de costums molt nets, em vaig imaginar que se’n podria fer un excel·lent substitut del conills ordinaris per als parcs de la gent de mitjans.

També vam veure en el nostre camí el tronc d’un arbre que havia estat escorçat en llargues tires i que tenia altres senyals de violència. Montgomery m’hi va fer reparar. «No urpejar l’Escorça dels Arbres; això és la Llei» —va dir—. El cas que en fan molts d’ells! —Va ser després d’això, em sembla, que ens vam topar amb el Sàtir i l’Home-Simi. El Sàtir havia estat un llampec de memòria clàssica per part de Moreau; la seva cara era d’expressió ovina (com el tipus hebreu més bast), la seva veu un bel ronc, les seves potes satàniques. Rosegava la clova d’una fruita lleguminosa en passar-nos. Tots dos saludaren Montgomery—. Salut —van dir—, a l’Altre del fuet!

—Ara n’hi ha un de més amb fuet —va dir Montgomery—. De manera que aneu amb compte.

—Que no és fet? —va dir l’Home-Simi—. Havia dit, havia dit que era fet.

L’Home Sàtir em mirava curiós.

—El Tercer del fuet, aquell que corre mar endins, té la careta blanca.

—També té un fuet tot llarg.

—Ahir va sagnar i va plorar —va dir el Sàtir—. Tu no sagnes ni plores mai. El Mestre no sagna ni plora.

—Captaire de rondalla! —va dir Montgomery—. Tu sí que sagnaràs i ploraràs si no vigiles.

—Té cinc dits; és un home-cinc com jo —va dir l’Home Simi.

—Anem, Prendick —va dir Montgomery, agafant-me del braç, i jo el vaig seguir.

El Sàtir i l’Home Simi es van quedar mirant-nos i fent-se comentaris.

—No diu res —va dir el Sàtir—. Els homes tenen veu.

—Ahir em va demanar coses per menjar —va dir l’Home-Simi.

—No sabia. —Es digueren coses inaudibles i vaig sentir que el Sàtir reia.

Va ser a la tornada que vam trobar el conill mort. El cos vermell de la desgraciada bestiola estava fet trossos, moltes de les seves costelles estaven pelades i l’espinada tenia senyals de dents.

En veure-ho Montgomery es deturà.

—Senyor! —va dir, tot inclinant-se per agafar trossos de vèrtebres per examinar-les de prop—. Senyor Sant! —va repetir—, què vol dir això?

—Algun dels vostres carnívors ha recordat els seus costums atàvics —vaig dir després d’una pausa—. Aquesta espinada ha quedat ben rosegada.

Es va quedar amb la mirada fixa, la cara blanca i el llavi tort.

—Això no m’agrada gens —va dir lentament.

—Jo vaig veure una cosa molt semblant —vaig dir— el dia que vaig arribar.

—Què dimonis havia d’haver vist! Què era?

—Un conill amb el cap escorxat.

—El dia que va arribar?

—El dia que vaig arribar. Entre les mates, darrera del tancat, quan vaig sortir al vespre. El cap li penjava només per la pell.

Va deixar anar un xiulet baix.

—I encara, tinc la sospita que ho va fer un dels vostres bestiotes. És només una sospita, ja li ho dic. Abans de topar-me amb el conill vaig veure un dels seus monstres que bevia en el riuet.

—Bevia xuclant l’aigua?

—Sí.

—«No beure aigua xuclant, això és la Llei». Si que en fan cas de la Llei, aquests animalots, eh?… Quan Moreau no hi és.

—Era l’animalot que em va perseguir.

—És clar —va dir Montgomery—. Els carnívors són així. Després de matar beuen. És el gust de la sang, sap.

—Com era aquell bèstia? —preguntà—. El sabria reconèixer? —Vàrem mirar al nostre entorn, drets sobre les despulles del conill. Els seus ulls escrutaven les ombres i els tels de verd, els amagatalls i emboscades de la selva que ens rodejava per totes bandes—. El gust de la sang —va repetir.

Es va treure el revòlver, n’examinà els cartutxos, i el va tornar a desar. Va començar a estirar-se el llavi inferior.

—Em sembla que sabria reconèixer l’animalot. Li vaig clavar una bona clatellada. Deu tenir un bon blau al front.

—Però hem de provar que va ser ell qui va matar el conill —va dir Montgomery—. Em sap greu d’haver transportat aquestes criatures.

Jo hauria d’haver seguit la marxa, però ell s’havia quedat allà mirant el conill esquarterat com si fos un trencaclosques. Jo m’havia allunyat prou i ja veia les restes del conill.

—Vinga! —vaig dir.

Al cap d’uns segons es va deixondir i caminà cap a mi.

—Veu —va dir, gairebé sussurrant— en principi tenen una idea fixa que els prohibeix de menjar res del que corre per la terra. Si algun animalot ha tastat accidentalment sang…

Vam seguir caminant en silenci.

—Em pregunto què deu haver passat —va dir-se entre si. I, després d’una pausa, hi tornà—: Vaig fer un disbarat l’altre dia. Aquell criat meu… Li vaig ensenyar a pelar i a coure un conill. És curiós… vaig notar que es llepava els dits… No se’m va acudir mai.

Després:

—Això s’ha de parar. Li ho de dir, a Moreau.

En el camí de tornada li era impossible de pensar en res més.

Moreau es va prendre l’assumpte encara més seriosament que Montgomery, i no cal dir que llur evident consternació m’afectava.

—Hem de fer un exemple —va dir Moreau—. No tinc ni el més lleuger dubte que l’Home-Lleopard és el culpable. Però com ho podem provar? És bona llàstima, Montgomery, que no haguéssiu pogut controlar el vostre gust per la carn; ens hauríem estalviat aquestes excitacions novedoses. És possible que això ens acabi col·locant en una situació impossible.

—Vaig ser un ruc —va dir Montgomery—. Però ja està fet. I a més vós m’havíeu dit que me’ls donàveu, oi?

—Cal actuar de seguida —va dir Moreau—. Suposo que, si passa alguna cosa, M’ling es pot espavilar tot sol.

—No n’estic del tot segur, de M’ling —va dir Montgomery—. I em sembla que el conec.

A la tarda, Moreau, Montgomery, jo i M’ling vam travessar l’illa cap a les barraques de la cinglera. Nosaltres tres anàvem armats. M’ling portava la destraleta que feia servir per fer llenya i uns rodets de filferro. Moreau portava una bandolera amb un enorme corn de caça.

—Veurà una reunió de les Persones-Bèsties —va dir Montgomery—. És un espectacle bonic. —Moreau no va dir paraula en tot el camí, però la seva cara emmarcada de blanc tenia una expressió sorrudament decidida.

Vàrem travessar la cinglera al fons de la qual fumejava el corrent d’aigua calenta, i vam seguir el camí que serpentejava entre els canyissars fins que vam arribar a un àrea ampla, coberta d’una espessa substància polsosa, de color groc, que crec que era sulfur. Per sobre d’una inclinació plena d’herbots es veia brillar el mar. Vam arribar a una mena de lleuger amfiteatre natural on, tots quatre, ens deturàrem. Moreau va tocar el corn i trencà la quietud endormiscada de la tarda tropical. Tenia bons pulmons. La nota ululant s’anava alçant entre els seus ecos fins assolir una intensitat astoradora.

—Ah! —va dir Moreau en deixar caure l’instrument al seu costat.

Immediatament se sentí un brogit entre les grogues canyes, i el so de veus eixint de la densa verda jungla que marcava el maresme que m’havia vist fugir el dia abans. Per tres o quatre punts a la riba de l’àrea sulfúrica aparegueren les formes grotesques de les Persones-Bèsties, corrent cap a nosaltres. No vaig poder evitar de sentir un esgarip d’horror en veure’ls, primer un, després un altre, que sortien dels arbres o de les canyes i que se’ns acostaven trontollant per la pols calenta. Però Moreau i Montgomery romanien prou tranquils i jo, quin remei, em vaig quedar a llur costat. El primer d’arribar va ser el Sàtir, estranyament irreal, amb l’ombra que projectava, i tot movent la pols amb les peüngles; rera d’ell, del canyissar vingué un taujà monstruós, una cosa feta de cavall i de rinoceront, mastegant un bri de palla mentre s’acostava; després aparegueren la Dona-Porc i les dues Dones-Llop; després la bruixa Guineu-Ós, amb els seus ulls vermells en la punxeguda cara roja; després altres, tots fent-se pressa amb animació. En avançar es posaren tot arrufats mirant Moreau i començaren a cantar, sense tenir compte els uns dels altres, fragments de la segona part de la lletania de la Llei: «D’ell és la Mà que talla, D’ell és la Mà que guareix», etc.

Quan els tinguérem a una distància d’uns trenta metres es deturaren, i prostrant-se de genolls i colzes, es van posar a tirar-se al cap grapats de la pols blanca. Imagineu-vos l’escena si podeu. Nosaltres tres, vestits de blau, i el nostre deforme ajudant de cara negra, drets en una ampla clariana, amb el sol que encenia una pols groga sota el tòrrid cel blau, rodejats per aquest cercle de monstruositats abaltides i gesticuladores, algunes d’elles gairebé humanes però sense subtilitat d’expressió o de gestos, algunes com pobres baldats, algunes tan estranyament deformes que no semblaven pas altra cosa que els habitants dels nostres malsons. Més enllà, en una direcció, les punxegudes formes d’un canyissar, i per l’altre un dens boscatge de palmeres que ens separava de la cinglera de les barraques, i cap al nord l’horitzó emboirinat del Pacífic.

—Seixanta-dos, seixanta-tres —comptava Moreau—. En falten quatre.

—No veig l’Home-Lleopart —vaig dir.

Moreau va tornar a tocar l’enorme corn; al seu so totes les Persones-Bèsties es rebolcaren per la pols. Aleshores, sortint amb pas oblic del canyissar, abaixant-se fins a terra, amb la intenció d’afegir-se al grup d’espolsadors que hi havia al darrere de Moreau, va aparèixer l’Home-Lleopard. Jo vaig veure que tenia un bony al front. La darrera de les Persones-Bèsties en arribar fou el petit Home-Simi. Els altres animals, acalorats i cansats de rebregar-se, se’l miraven de mala jeia.

—Prou! —va dir Moreau amb la seva ferma veuassa, i les Persones-Bèsties segueren i cessaren llur culte—. On és el Recitador de la Llei? —va dir Moreau, i l’hirsut monstre gris va clavar la cara a la pols.

—Digues les paraules —va dir Moreau, i aleshores tots els de la reunió, agenollats, gronxant-se de banda a banda i tirant a l’aire grapats de sulfur, primer un grapat de pols a la dreta, després a l’esquerra, es posaren un cop més a entonar llur estranya lletania.

Quan arribaren a allò de «No menjar Carn ni Peix; això és la Llei», Moreau va alçar la seva descarnada mà blanca.

—Pareu! —va cridar, i tots es quedaren en un silenci absolut.

Em sembla que tots sabien i temien allò que els venia a sobre. Vaig passar l’esguard per llurs estrambòtiques cares. Quan vaig veure llur actitud reculatòria i la por furtiva de llurs ulls brillants em vaig preguntar com m’havien pogut haver arribat a semblar persones.

—Aquesta Llei ha estat desobeïda —va dir Moreau.

—Ningú no escapa —se sentí de l’esborrada criatura del Cabell Blanc—. Ningú no escapa —repetí el cercle agenollat de Persones-Bèsties.

—Qui ha estat? —cridà Moreau, i va passar la mirada per llurs cares tot fent petar el fuet. Em va semblar que la Hiena-Porc feia cara de culpabilitat, i també l’Home-Lleopard. Moreau es va deturar i es va encarar amb aquesta criatura, que s’arrupí cap a ell amb la memòria i la por de turments infinits—. Qui ha estat? —repetí Moreau, amb la veu de tro.

—Dolent és el qui no creu la Llei —va entonar Recitador de la Llei.

Moreau va mirar els ulls de l’Home-Lleopard, i semblava que arrancava l’ànima sencera de la criatura.

—Aquell qui desobeeix la Llei… —va dir Moreau, alçant els ulls de la seva víctima i girant-se cap a nosaltres. A mi em semblava notar unes gotes d’exultació en la seva veu.

—… torna a la Casa del Dolor —clamaren tots—; torna a la Casa del Dolor, oh Mestre!

—Torna a la Casa del Dolor, torna a la Casa del Dolor —gargantejà l’Home-Simi, com si la idea li fos dolça.

—Sents? —va dir Moreau girant-se cap al criminal—, amic meu… Ei!

Perquè l’Home-Lleopard, quan Moreau n’havia apartat la vista, s’havia aixecat de la seva posició agenollada i ara, amb els ulls encesos i els seus enormes ullals felins que li llampurnejaven entre els llavis oberts, va saltar cap al seu torturador. Estic convençut que només la bogeria d’una por inaguantable podia haver ocasionat aquest atac. Tot el cercle de la seixantena de monstres semblaven alçar-se contra nosaltres. Vaig treure el revòlver. Les dues figures xocaren. Vaig veure que Moreau reculava sota l’impacte de l’Home-Lleopard. El nostre entorn s’omplí de crits i d’udols furiosos. Tothom es movia ràpidament. De moment vaig pensar que teníem una revolta general.

La cara furiosa de l’Home-Lleopard va passar pel costat de la meva; M’ling li anava a l’encalç. Vaig veure els ulls grocs de la Hiena-Porca que flamejaven excitats, amb un posat com si estigués mig resolta a atacar-me. El Sàtir, també, m’ullava per sobre del gep de la Hiena-Porca. Vaig sentir el crac de la pistola de Moreau i vaig veure l’espetec rosat que tallava el tumult. Tota la colla va semblar girar-se en la direcció del raig de foc; jo, també, em vaig tombar sobtadament pel magnetisme del moviment. Un segon més tard, jo, entre una tumultuosa multitud que cridava, corria en persecució de l’Home-Lleopard que s’escapava.

Això és el que puc dir amb certesa. Vaig veure que l’Home-Lleopard donava un cop a Moreau, i després tot va començar a donar voltes, fins que em vaig trobar corrent com un desesperat.

M’ling estava més endavant, molt a prop del fugitiu. Més endarrera, amb la llengua que ja els penjava, corrien les Dones-Llop fent grans gambades. Seguia la Gent-Porc, xisclant excitadament, i els dos Homes-Braus, amb llurs vestimentes blanques. Després Moreau, entre una pinya de Persones-Bèsties; havia perdut el seu ample barret de palla, duia el revòlver a la mà, els blancs cabells lacis li voleiaven. La Hiena-Porca corria al meu costat, a la mateixa velocitat, i mirant-me furtivament amb els seus ulls felins. Els altres ens seguien amb soroll de trepig i de crits.

L’Home-Lleopard s’anava escapolint entre les altes canyes que, en passar, es tombaven i fuetejaven la cara de M’ling. Els altres ja vam trobar un camí ben marcat quan arribàrem al canyissar. Allí va anar prosseguint la persecució uns tres-cents metres, i després penetrava en un espessorall que ens retardava els moviments molt considerablement, per més que seguírem en munió —frondes que ens ventaven la cara, cordes lianoses que ens enganxaven per la barba o pels turmells, esbarzers que esqueixaven i esquinçaven roba i carn alhora.

—Ha passat per aquí de quatre grapes —panteixà Moreau a qui ara tenia tot just al davant.

—Ningú no escapa —va dir el Llop-Ós, rient-me a la cara amb l’exultació de la caça.

Vàrem sortir entre unes roques i vam veure, més endavant, la nostra presa que corria lleugera amb peus i mans i que girava el cap per grunyir-nos. A tot això la Gent-Llop es va posar a udolar amb ganes. La cosa encara anava vestida i, a una certa distància, la seva cara semblava humana, però els passos de les seves extremitats eren felins, i la furtiva caiguda de l’espatlla era definitivament la d’un animal caçat. Va saltar per sobre d’uns groguencs esbarzers i va perdre’s de vista. M’ling estava a mitja distància.

Molts de nosaltres havíem perdut la primera força de la carrera i ara marxàvem amb passes llargues més lentes. Vaig veure, en travessar la clariana, que els perseguidors ara érem una fila més que una columna. La Hiena-Porca encara corria vora meu, mirant-me i obrint-se de morros ara i adés en una crua riallota.

A la riba de les roques l’Home-Lleopard, adonant-se que es dirigia al cap de terra en el qual m’havia perseguit la nit de la meva arribada, s’escapolia entre unes mates. Però Montgomery li havia vist la maniobra i li seguia els passos.

Així, panteixant, trontollant contra les roques, esqueixat pels esbarzers, traspassant en falgueres i canyes, vaig contribuir a la persecució de l’Home-Lleopard que havia desobeït la Llei, mentre al meu costat corria, rient salvatgement, la Hiena-Porca. Vaig seguir endavant, el cap em rodava, el cor em bategava contra les costelles, mort de cansament, i tanmateix sense gosar perdre de vista la cacera, més que res per no quedar-me sol amb tan horrible company. Vaig seguir marxant, malgrat una infinita fatiga i la densa calitja de la tarda tropical.

Per fi va amollar la fúria de la caça. Havíem copat l’infeliç animal en un racó de l’illa. Moreau, el fuet a la mà, ens va fer formar una línia irregular, i ara avançàvem a poc a poc, cridant-nos els uns als altres en la nostra marxa i estrenyent la corda sobre la nostra víctima. Ell romania, callat i invisible, entre els arbusts pels quals m’havia fet córrer aquella mitjanit.

No correu! —cridava Moreau—; no correu! —mentre les puntes de la filera es tancaven sobre el matoll tot tancant-hi l’animal.

—Sense córrer! —cridà la veu de Montgomery de l’altra banda d’uns arbusts.

Jo estava en el pendent sobre els arbusts. Sota meu Montgomery i Moreau batien la platja. Vàrem anar endinsant-nos entre la brossa de branques i fulles. La presa callava.

—Torna a la Casa del Dolor, la Casa de Dolor, la Casa del Dolor! —s’escridassava la veu de l’Home-Simi, uns quinze metres a la meva dreta.

En sentir-li això vaig perdonar al pobre diable tota la por que m’havia fet passar.

Vaig sentir uns tronquets que cruixien i unes branques que s’apartaven sota la passa pesada de Cavall-Rinoceront a la meva dreta. De cop i volta, per un polígon de verd, a la mitja foscor de sota la vegetació luxuriant, vaig veure la criatura que perseguíem. Em vaig deturar. Estava arraulit en un espai mínim, arrupit; els seus lluminosos ulls verds em miraven per sobre l’espatlla.

Pot semblar una estranya contradicció meva (no m’ho explico) però ara que veia aquella criatura allí amb un posat perfectament animal, amb la llum que li feia lluir els ulls, amb la seva imperfectament humana cara deformada pel terror, em vaig tornar a adonar del fet de la seva inhumanitat. Era cosa de segons abans que cap altre caçador el veiés, i l’agafarien i el capturarien, per fer-li sentir un cop més les horribles tortures del tancat. Vaig treure’m abruptament el revòlver, vaig apuntar entre els seus ulls atents i vaig disparar.

En fer-ho, la Hiena-Porca va veure la cosa i es llançà sobre el monstre amb un crit ansiós, clavant-li les assedegades dents al coll. Tot al meu entorn les masses verdes del bosquet es bellugaven i cruixien mentre les Persones-Bèsties s’agombolaven amb presses. Van anar apareixent, ara una cara, ara una altra.

—No el mati, Prendick! —s’escridassava Moreau—. No el mati! —I el vaig veure marxant tot inclinat, apartant les frondes de les altes falgueres.

Un segon després havia apartat a cops de pom de xurriaca la Hiena-Porca, i ell i Montgomery tenien a ratlla les excitades carnívores Persones-Bèsties, i particularment M’ling, que es volien llançar sobre el cos encara tremolós. La Hirsuta Cosa Gris es va posar a flairar el cadàver sota el meu braç. Les altres bèsties, en llur ardor animal, m’empenyien per veure’l més de prop.

—Maleït, Prendick! —va dir Moreau—. El volia.

—Ho sento —vaig dir, encara que no ho sentia—. Va ser l’impuls del moment. —Em sentia marejat de cansament i d’excitació. Tombant-me, vaig anar obrint-me pas entre la multitud de Persones-Bèsties i vaig anar pujant sol per la carena cap a la part més alta del cap. Per sota de les ordres que Moreau cridava vaig sentir els tres Homes-Braus de blanc que arrossegaven la víctima cap a l’aigua.

Ara m’era fàcil romandre sol. Les Persones-Bèsties manifestaven una curiositat gairebé humana pel cos mort, i el seguien apinyats, ensumant i grunyint, mentre els tres Homes-Braus l’arrossegaven platja avall. Vaig sortir a la punta i vaig veure els Homes-Braus, negres contra el cel del vespre, que treien el pesant mort al mar. Com una onada que em passés per la ment en vaig adonar de la inaudita gratuïtat de les coses de l’illa. Sobre la platja, entre les roques dessota meu, hi havia els Homes-Simis, la Hiena-Porca, i alguns altres de les Persones-Bèsties dretes a l’entorn de Montgomery i Moreau. Tots estaven intensament excitats i vessaven sorolloses protestes de lleialtat a la Llei. I tanmateix jo em sentia absolutament segur que la Hiena-Porca estava implicada en la matança del conill. Em va agafar l’estranya persuasió que, ultra la lletjor d’aquella fila, el grotesc de les formes, tenia davant meu la balança de la vida humana en miniatura, el joc complet d’instint, de raó i de fat, en la seva expressió més simple. Semblava que l’Home-Lleopard s’havia enfonsat. Aquest era l’únic canvi.

Pobres bèsties! Vaig començar a veure els aspectes més vils de la crueltat de Moreau. Fins ara no havia pensat en el dolor i la pena que aquestes criatures patien després de passar per les mans de Moreau. Només m’havien fet estremir els dies de turment directe en el tancat. Però allò semblava ara el de menys. Abans eren bèsties, llurs instints s’adaptaven perfectament a llurs circumstàncies, i eren tan feliços com ho pot ser una criatura vivent. Ara trontollaven pels suburbis de la humanitat, vivien amb una por que no moria mai, encasellats per una llei que no comprenien; llur existència pseudo-humana començava amb agonia, era una interminable lluita interior, una inacabable por de Moreau. I per què? Era la lleugeresa de tot, el que em commovia.

Si Moreau hagués tingut algun objectiu intel·ligible, jo hauria simpatitzat si més no una mica amb ell. El dolor no m’espanta tant com tot això. L’hauria pogut perdonar una mica fins i tot si la seva motivació hagués estat l’odi. Però era tan irresponsable, tan completament descurat. La seva curiositat, les seves boges, vagaroses investigacions, era el que l’impulsava, i aquelles coses queien abandonades per viure cosa d’un any, per a lluitar i equivocar-se i sofrir; i finalment per a morir amb dolor. Eren desgraciats en si, llur antic odi animal els movia a enutjar-se els uns als altres, la Llei els impedia d’escometre’s en una baralla apassionada i així posar fi a llur animositat natural.

En aquells dies la meva por de les Persones-Bèsties deixà pas a la meva por personal de Moreau. Vaig caure en un estat mòrbid, profund i durador, més enllà de la por, que m’ha deixat per sempre unes cicatrius a la ment. Confessaré que vaig perdre la fe en el seny del món quan vaig veure que sofria el dolorós desordre d’aquesta illa. Un fat cec, un vast mecanisme sense pietat, sembla tallar i donar forma al teixit de l’existència, i jo, Moreau per la seva passió per les investigacions, Montgomery per la seva passió pel mal, les Persones-Bèsties amb llurs instints i restriccions mentals, quedàvem estripats i xafats, sense pietat, inevitablement, entre la infinita complexitat de les seves incessants rodes. Però aquests pensaments no em van pas arribar tot d’una… De fet, em sembla que m’anticipava una mica.





Capítol dissetè: Una catàstrofe


Van passar a penes sis setmanes abans que no perdés tot sentiment fora del fastigueig i l’execració per als infames experiments de Moreau. La meva única idea era d’escapar-me d’aquestes horribles caricatures de la imatge i semblança del Senyor i retornar a la dolça i plena societat dels homes. Els meus compatriotes, de qui jo estava ara separat, començaren a assumir en la meva ment una bellesa i una virtut idíl·liques. La meva amistat amb Montgomery no va passar d’esbós. La seva llarga separació de la humanitat, el seu vici amagat de la beguda, la seva simpatia evident per a les Persones-Bèsties, me’l feien sospitós. Diverses vegades el vaig deixar sol entre ells. Jo evitava el contacte amb ells de tota manera possible. Passava cada vegada més temps a la platja, tot escrutant el mar a la recerca d’alguna vela alliberadora que no apareixia mai. Fins que un dia ens va arribar un espantós desastre, que va donar un aspecte radicalment diferent a tot el que m’envoltava.

Va ser unes set o vuit setmanes després de la meva arribada (o potser més, em sembla, si bé no m’havia pas preocupat de comptar els dies) que va esdevenir aquesta catàstrofe. Va ocórrer a primera hora del matí, diria que cap allà a les sis. Jo m’havia llevat i havia esmorzat d’hora car m’havia despertat el soroll de tres Homes-Bèsties que duien llenya al tancat.

Després d’esmorzar vaig anar al portal obert del pati, on vaig fer una cigarreta tot gaudint de la frescor del matí. Moreau va aparèixer per la cantonada del tancat i em va donar el bon dia. Va passar pel meu costat i el vaig sentir, darrera meu, que obria el seu laboratori i hi entrava. Per aquell temps jo estava ja tan endurit per les abominacions de l’illa que vaig sentir sense gota d’emoció que el puma víctima començava un altre dia de tortura. A l’entrada del seu perseguidor va deixar anar un xiscle gairebé igual que el d’un virago irat.

Aleshores va passar una cosa. Què va ser, encara avui no ho sé exactament. Vaig sentir rera meu un crit agut, una caiguda, i, tombant-me, vaig veure una cara espantosa que se’m precipitava a sobre, una cara no humana no animal, sinó infernal, bruna, cosida amb un brancatge de cicatrius roges, supurant gotes de sang, amb uns ulls de foc, sense parpelles. Vaig parar el braç per defensar-me del seu impacte que em va fer caure, trencant-me el braç, i el gran monstre, banyat de cotó i volejant unes benes tacades de sang, va saltar per sobre meu i va fugir. Jo vaig anar rodant platja avall, vaig intentar seure i vaig caure abaltit sobre el meu braç trencat. Llavors Moreau va aparèixer, la seva massiva cara blanca feta molt més terrible per la sang que li sortia del front. Duia un revòlver en una mà. Amb prou feines em va mirar sinó que va sortir a corre-cuita en persecució del puma.

Empenyent amb el braç bo vaig poder seure. L’embenada figura del davant corria fent grans gambades per la platja; Moreau la seguia. Ella es va girar i el va veure i, fent un tomb abrupte, va enfilar cap als arbusts. Se li anava allunyant a cada pas. Vaig veure que es ficava a la brossa i Moreau, corrent en diagonal per tal d’interceptar-li el camí, va disparar però va errar el tret. Ell també tot seguit desaparegué en la verda confusió.

Els vaig veure desaparèixer, però de seguida el braç se’m va posar a coure de dolor i, deixant anar un gemec, em vaig posar dret. Montgomery, vestit ja, va aparèixer al portal; també duia el revòlver a la mà.

—Sant Senyor, Prendick! —va dir, sense adonar-se que jo estava ferit—. Se’ns ha escapat l’animal! Ha arrencat la corretja de la paret. Els ha vist? —I quan va veure que jo m’agafava el braç—: Què li passa?

—Estava aquí dret a la porta —vaig dir.

Va acostar-se i m’agafà el braç.

—Sang a la màniga —va dir, i em va arremangar la franel·la. Es va posar l’arma a la butxaca, em va palpar dolorosament el braç, i em va fer entrar—. S’ha trencat el braç —va dir; i després—: Digui’m exactament com ha passat, què ha passat?

Li vaig dir el que havia vist, li vaig contar el fet amb frases trencades, interrompudes per esbufecs de dolor, mentre ell amb molta traça i rapidesa m’embenava el braç.

—No ha estat res —va dir—. I ara? —Va posar-se a pensar. Al cap d’una mica va sortir i va tancar les portes del tancat. Va estar fora un cert temps.

A mi em preocupava principalment el meu braç. L’incident en semblava una més de tantes coses horribles. Vaig seure a la cadira i, ho admeto, vaig posar-me a renegar de tot cor contra l’illa. El primer sentiment somort de ferida al braç s’havia convertit en dolor cremant quan Montgomery va reaparèixer.

Tenia la cara pàl·lida i ensenyava més genives que mai.

—No veig ni sento res d’ell. Penso que potser necessita el meu ajut. —Em va mirar amb uns ulls sense expressió—. Era un bestiota d’allò més fort —va dir—. Va desclavar les corretges de la paret com aquell que res.

Va anar a la finestra, després a la porta, i es va girar cap a mi.

—L’aniré a buscar —va dir—. Hi ha un altre revòlver que puc deixar-li. Podria ser que el necessités.

Va anar a buscar l’arma i la va deixar a mà, sobre la taula, i va sortir tot deixant un aire inquiet. No vaig pas quedar-me massa temps a la cadira després que ell havia sortit. Vaig agafar el revòlver i vaig anar a la porta.

El matí tenia una calma de mort. No se sentia ni una guspira de vent, el mar era un mirall polit, el cel buit, la platja desolada. La quietud m’oprimia.

Vaig intentar xiular però la melodia se’m morí als llavis. Vaig tornar a renegar, per segona vegada aquell matí. Vaig anar a la cantonada del tancat i em vaig quedar mirant terra endins els verds arbusts que s’havien empassat Moreau i Montgomery. Quan tornarien? I com?

Al lluny de la platja va aparèixer llavors una petita Persona-Bèstia grisa, va córrer a la vora del mar i es va posar a xipollejar. Vaig tornar al portal, i un altre cop a la cantonada, i així em vaig posar a marxar amunt i avall com un sentinella de guàrdia. Un cop em va deturar la veu distant de Montgomery que ucava: «Oi! Oi! Moreau!». Em baixava el dolor del braç, però encara em coïa. Em vaig sentir enfebrat i assedegat. L’ombra del meu cos s’anava fent més curta. Vaig mirar la distant criatura fins que va tornar a desaparèixer. Que potser no tornarien mai, Moreau i Montgomery? Tres gavines es barallaven per algun tresor perdut.

Des de molt lluny terra endins vaig sentir un tret de pistola. Un llarg silenci i després un altre. Després, més a prop, un gran crit, i un altre lúgubre silenci. La meva pobra imaginació treballava per turmentar-me. Llavors, ben a prop, un tret.

Vaig anar a la cantonada, espantat, i vaig veure Montgomery, la cara escarlata, els cabells despentinats, i el genoll dels seus pantalons tot esquinçat. La seva cara expressava una consternació profunda. Darrera d’ell trontollava l’Home-Bèstia M’ling la boca del qual presentava unes ominoses taques fosques.

—Ha tornat? —va dir.

—Moreau? —vaig dir—. No.

—Déu meu! —L’home panteixava i gairebé somicava d’esma—. Torni a dins —va dir, agafant-me pel braç—. Estan bojos. Tots corren embogits. Què pot haver passat? No sé. Ja li explicaré el cas quan recobri l’alè. On hi ha una mica de conyac?

Va entrar coixejant davant meu a la cambra i va seure a la gandula. M’ling es va estirar per terra just davant la porta i es va posar a panteixar com un gos. Vaig donar conyac amb aigua a Montgomery. Seia amb la mirada buida mentre recobrava l’esma. Després d’uns minuts va començar a contar-me el que havia passat.

Els havia seguit la pista durant una bona estona. Era prou clara, primer pels arbusts esqueixats i trencats, pels estripalls blancs de les benes del puma, i per algun llepet de sang a les fulles dels matolls. Va perdre la pista, però, en arribar a la terra pedregosa que hi havia més enllà d’aquell riuet on jo havia vist aquell Home-Bèstia que bevia, i va tirar cap a l’oest, sense rumb precís, cridant el nom de Moreau. M’ling l’havia anat a trobar, armat de la destraleta. M’ling no havia vist res de l’afer del puma, estava fent llenya quan el va sentir cridar. Van seguir cridant junts. Dos Homes-Bèsties van acostar-s’hi, arrupits i espiant-los entre la brossa, amb uns gestos i un capteniment furtius que per llur estranyesa alarmaren Montgomery. Els va fer senyals i ells van fugir amb aire culpable. Després d’això va deixar de cridar i, caminant una estona més de manera indecisa, es va decidir a visitar les barraques.

Va trobar que a la cinglera no hi havia ningú.

Més alarmat a cada minut, es va posar a resseguir els propis passos. Va ser llavors que va trobar els dos Homes-Porc que jo havia vist ballar la nit de la meva arribada; tenien taques de sang a la boca i estaven intensament excitats. Sortiren trampejant les falgueres i, en veure’l, es deturaren amb la cara tensa. Sense tenir-les totes va fer una xurriacada a l’aire i, tot d’una, ells se li van tirar a sobre. No havia passat mai, que un Home-Bèstia gosés fer tal cosa. A un li va clavar un tret al cap, M’ling es va abaltir sobre l’altre i tots dos rodolaren agafats. M’ling va muntar sobre l’altre animalot i li va clavar les dents al coll. Montgomery va disparar també sobre aquella víctima que es debatia sota l’abraçada de M’ling. Va tenir una certa dificultat per convèncer M’ling que el seguís.

Aleshores s’apressaren a tornar cap a mi. Pel camí M’ling s’havia capbussat de cop i volta en un espessall i n’havia fet sortir un gegantí Home-Ocellot, també tacat de sang, i amb una ferida al peu que el feia anar coix. Aquest animalot s’havia posat a córrer i tot d’una s’havia girat salvatgement a plantar-los cara. Montgomery (amb una certa frivolitat, em semblava a mi) li havia disparat un tret.

—Què vol dir tot això? —vaig dir.

Va moure el cap i se serví més licor.





Capítol divuitè: Moreau trobat


Quan vaig veure que Montgomery s’empassava una tercera dosi de conyac em vaig decidir a interferir-hi. Ja estava més de mig gat. Li vaig dir que, a hores d’ara, alguna cosa ben seriosa li deuria haver passat a Moreau, si no, hauria tornat, i que ens tocava sortir a treure l’entrellat d’aquella catàstrofe. Montgomery va fer algunes febles objeccions però acabà acordant-s’hi. Vàrem arreplegar alguna cosa de menjar i, això fet, tots tres ens posàrem en marxa.

És possiblement degut a la tensió de la meva ment en aquells moments, però fins i tot ara aquella sortida en la càlida calma de la calorosa tarda tropical és una impressió singularment vívida. M’ling caminava primer, les espatlles arronsades, el seu estrany cap negre que es girava ràpidament en mirar ell ara a aquesta banda del camí ara a l’altra. No duia armes. Li havia caigut la destral en topar-se amb els Homes-Porcs. A l’hora de la lluita les dents foren la seva arma. Montgomery el seguia amb passa indecisa, les mans a la butxaca, la cara caiguda; es trobava en un estat de confusa murrieria amb mi per la qüestió del conyac. Jo portava el braç esquerre en cabestrell (per sort meva era l’esquerre) i el revòlver a la mà dreta.

Vam anar seguint un caminet entre la luxuriant vegetació de l’illa, cap al nord-oest. Al cap d’un temps M’ling es va deturar i es tornà tot ert d’alerta. Montgomery gairebé li va caure a sobre, però també es deturà. Escoltant amb tota l’atenció vàrem sentir que entre els arbres ens arribaven el so d’unes veus i uns passos.

—És mort —va dir una veu vibrantment profunda.

—No és mort, no és mort —va gargantejar una altra.

—Hem vist, hem vist —digueren diverses veus.

—O-í —va deixar anar Montgomery tot d’una—. Hola, qui viu?

—Diantre de pitof —vaig dir tot prement la pistola.

Hi hagué un silenci, després se sentí un cruiximent entre l’entrellaçada vegetació, primer aquí, després allí, i finalment aparegueren una mitja dotzena de cares, estranyes cares, il·luminades d’una estranya llum. M’ling va deixar escapar un soroll gutural. Vaig reconèixer l’Home-Simi (de fet ja li havia conegut la veu) i dues de les criatures brunes vestides de blanc que havia vist a la barca de Montgomery. Amb ells venien els dos animalots motejats i aquella grisa, horrible, contorta criatura que deia la Llei, amb pèls grisos que li queien per les galtes, unes gruixudes celles grises, i unes grenyes grises que sortien a banda i banda d’una clenxa sobre el seu front inclinat, una pesant cosa sense fesomia, amb uns estranys ulls rojos, que ens mirava amb curiositat entre la verdor.

Durant una estona ningú no va dir res. Llavors Montgomery va sanglotar:

—Qui… ha dit que era mort?

L’Home-Mico va mirar amb culpabilitat la Cosa de Pèl Gris.

—És mort —va dir aquest monstre—. Ells han vist.

De tota manera no hi havia res d’amenaçador en llurs expressions. Semblaven més aviat meravellats i intrigats.

—On és? —va dir Montgomery.

—Mes enllà —i la grisa criatura féu un senyal amb el dit.

—Hi ha Llei, ara? —va preguntar l’Home-Simi—. Encara és això i allò? És mort de veritat?

—Hi ha Llei? —va repetir l’home de blanc.

—Hi ha Llei, oh tu Altre amb el fuet? Ell és mort —va dir la Hirsuta Cosa Gris. I tots es quedaren mirant-nos.

—Prendick —va dir Montgomery, girant-me els seus ulls lloscos—. És mort… evidentment.

Jo estava dret al seu costat durant tot aquell col·loqui. Vaig començar a veure com anaven les coses entre ells. De cop i volta vaig donar un pas endavant i vaig alçar la veu:

—Fills de la Llei, —vaig dir— ell no és pas mort.

M’ling em va dirigir una mirada aguda.

—Ha canviat la forma, ha canviat el cos —vaig continuar—. Durant un temps no el veureu. Ell és… allà —vaig assenyalar cap al cel—, on encara us mira. No el podeu veure. Però ell us pot veure a vosaltres. Tingueu por de la Llei.

Me’ls vaig quedar mirant. Ells s’arrauliren.

—Ell és gran. Ell és bo —va dir l’Home-Simi, mirant temorosament cap al cel des dels arbres densos.

—I l’altra Cosa? —vaig inquirir.

—La Cosa que sagnava i corria cridant i somiquejant… allò també és mort —va dir la Cosa Gris, mirant-me encara.

—Això és bo —va dir Montgomery.

—L’Altre del Fuet —començà la Cosa Gris.

—I bé —vaig dir.

—Va dir que ell era mort.

Però Montgomery encara tingué prou serenitat per comprendre els meus motius en negar la mort de Moreau.

—Ell no és mort —va dir poc a poc—. No és pas mort. No és pas més mort que jo.

—Alguns —vaig dir— han desobeït la Llei. Moriran. Alguns han mort. Mostreu-nos ara on és el seu cos d’abans. El cos que ha abandonat perquè ja no en tenia necessitat.

—És per aquí, oh Home que camina en el Mar —va dir la Cosa Gris.

I guiats per aquestes sis criatures vam anar pel tumult de falgueres i de lianes i de troncs cap al nord-oest. En un moment donat vam sentir un udol, un cruiximent de branques, i el petit homenet rosat va aparèixer a la nostra vora tot xisclant. Immediatament després va aparèixer un monstre salvatge en plena carrera, empastifat de sang, que ens va caure a sobre abans que li poguéssim deturar la marxa. La Cosa Gris va fer un salt; M’ling se li va encarar amb un gruny i va caure a una banda; Montgomery disparà però fallà el tret, va baixar el cap i, alçant el braç, es va posar a córrer. Jo vaig disparar, i la cosa encara venia; vaig tornar a disparar-li a la boca enmig de la lletja cara. Li vaig veure esclatar la fesomia. Tenia la cara tota enfonsada. I tanmateix passà pel meu costat, s’arrapà a Montgomery, i agafant-lo, va caure tot arrossegant-se’l a sobre en la seva agonia.

Em vaig trobar sol amb M’ling, l’animalot mort, i l’home prostrat. Montgomery es va aixecar a poc a poc i es va quedar mirant tot marejat la destrossada Persona-Bèstia que jeia al seu costat. Això el va asserenar considerablement. Es va quedar dret. Vaig veure que la Cosa Gris tornava cautelosament d’entre els arbres.

—Veus —vaig dir, assenyalant la bèstia morta—. Que no és viva la Llei? Això passa per desobeir la Llei.

Va escorcollar el cos.

—Ell llança el Foc que mata —va dir amb la seva veu fosca, tot repetint part del ritual.

Els altres s’ajuntaren i es quedaren parats una estona.

Per fi vàrem arribar a l’extremitat oest de l’illa. Trobàrem el cos masegat i mutilat del puma, la seva clavícula desfeta per una bala, i potser uns quinze metres més enllà trobàrem allò que buscàvem. Jeia bocaterrosa en un espai tot trepitjat del canyissar. Tenia una mà gairebé seccionada pel puny; el seu cabell platejat estava brut de sang. Les urpes del puma li havien emmatxucat el cap. Les canyes abaltides sota del seu cos regalimaven sang. No poguérem trobar el seu revòlver. Montgomery li va donar la volta.

* * *

Fent parades per descansar i amb l’ajut de les set Persones-Bèsties (era un home cepat) el tornàrem al tancat. Queia la nit. Dues vegades, sense veure-les, vam sentir criatures que udolaven i xisclaven al pas de la nostra comitiva, i una vegada el rosat bradipòdid va aparèixer, ens va ullar, i es va esvanir. Però no ens atacaren. Al portal del tancat la nostra companyia de Persones-Bèsties se n’anà, i M’ling partí amb ells. Ens vam tancar a dins, vam portar el cos malmès de Moreau al pati i el vam dipositar sobre una pila de branquillons.

Aleshores vam anar al laboratori i vam acabar amb tota cosa vivent que s’hi trobava.





Capítol dinovè: La nit de festa de Montgomery


Quan vam haver enllestit, i després de rentar-nos i menjar, Montgomery i jo vàrem passar a la meva cambra i per primera vegada ens posàrem a discutir seriosament la nostra situació. Era cap a la mitjanit. Ell estava gairebé serè, però tenia el cap molt atabalat. Havia viscut estranyament sota la influència de la personalitat de Moreau. Em sembla que no se li havia acudit mai que Moreau pogués morir. Aquest desastre constituí el col·lapse dels costums que havien esdevingut part de la seva naturalesa en els deu o més monòtons anys que havia passat a l’illa. Parlava dient vaguetats, responia a les meves preguntes de manera indirecta, s’embrancava en qüestions generals.

—Aquesta rucada de món —deia—. Quina quisca que és tot! Jo no he tingut pas el que se’n diu una vida. No sé pas si començarà. Setze anys sota els abusos d’institutrius i mestretites, fent llur dolça voluntat, cinc anys a Londres cremant-me les celles per la medicina. Mals aliments, estatges escarransits, roba escarransida, vici escarransit. Un desastre. Ves, no en sabia pas més. I després batzegat en aquesta illa bestial. Deu anys aquí! I tot, per què, Prendick? Que som bombolles de sabó que un minyó llança al vent?

Era difícil de respondre a tals desvaris.

—El que ens ha de preocupar ara —vaig dir— és escapar-nos d’aquesta illa.

—I de què ens servirà escapar-nos-en? Sóc un proscrit. On vol que vagi a parar? Tot això està molt bé per a vostè, Prendick. Pobre Moreau! No el podem pas deixar aquí que li roseguin els ossos. Tal com és… I a més a més que passarà a la part decent de les Persones-Bèsties?

—Bé —vaig dir—. Demà ens n’ocuparem. He pensat que podríem aplegar les branques en una pira i cremar el seu cos i aquelles altres coses… I després què passarà amb les Persones-Bèsties?

—Què sé jo! Suposo que els que estaven fets d’animals de rapinya començaran a fer rucades tard o d’hora. No podem pas fer matança de tota la colla, oi? Suposo que això és el que suggeriria la humanitat de vostè, eh? Però canviaran. No hi ha dubte que canviaran.

Va anar parlant així, inconclusivament, fins que al final em vaig emmoscar.

—Maledicció —va exclamar en resposta a alguna petulància meva—. Que no veu que jo estic molt més empantanagat que vostè? —I es va aixecar per anar a buscar el conyac—. Begui —va dir en tornar—. Vostè, sí, mastega-lògiques, cara-guix, sant descregut, begui.

—No senyor —vaig dir, i vaig seure mirant-li tristament la cara sota la groguenca lluentor de parafina, veient com ell s’embriagava i s’endinsava en un aclaparament busca-raons. Tinc una vaga memòria d’un tedi oceànic. Es va embrancar en una xarona defensa de les Persones-Bèsties i de M’ling. M’ling, va dir, era l’única cosa que mai l’havia estimat. Tot d’una li vingué una idea.

—Maleït de mi! —va dir, incorporant-se feixugament i agafant l’ampolla de conyac. Un llampec de la intuïció em deia el que es proposava.

—No doni pas licor a aquella bèstia! —vaig dir, alçant-me i encarant-m’hi.

—Bèstia! —va dir—. Vostè és la bèstia. Ell aguantarà el licor com a bon cristià. Aparti’s, Prendick.

—Per l’amor de Déu —vaig dir.

—A… parti’s —bramà, i es va treure inesperadament el revòlver.

—Molt bé —vaig dir, i em vaig apartar, amb la vaga intenció de tirar-me-li a sobre tan bon punt posés la mà al pom de la porta, però em refrenava el pensament del meu braç inservible—. Vostè s’ha convertit en bèstia. Doncs vagi a les bèsties.

Va obrir la porta de bat a bat i es va dreçar a l’obertura, mig donant-me la cara, entre el llum groc i la pàl·lida lluentor de la lluna; les conques dels seus ulls eren taques negres sota les seves celles gruixudes.

—És un solemne espanyafestes, Prendick, un ruc de marca! Sempre està amb pors i fantasies. Aquí estem al marge de les coses. Jo em tallo el coll, demà. Però aquesta nit és nit de festa.

Es va tombar i va sortir cap a la lluna.

—M’ling —va cridar—; M’ling, amic meu!

Sota la llum platejada tres tristes criatures van aparèixer per la platja somorta, una vestia de blanc, les altres dues eren dues masses fosques que seguien la primera. Es deturaren, atentes. Llavors vaig veure les espatlles arronsades de M’ling que sortia per la cantonada de la casa.

—Beveu —cridà Montgomery—; beveu, oh animals! Beveu, i sigueu Homes. Botifarra, jo sóc el millor! A Moreau això no se li havia acudit mai. Aquest és el toc de gràcia. Beveu, us dic. —I brandant l’ampolla va marxar amb una mena de ràpid trot cap a l’oest. M’ling caminava entre ell i les tres fosques criatures que seguien.

Vaig anar a la porta. Apareixien ja tots indistints sota la claror de la lluna abans que Montgomery es parés. Vaig veure que administrava una dosi de conyac a raig a M’ling, i després que les cinc figures s’agombolaven en una massa informe.

—Canteu —vaig sentir que cridava Montgomery—; canteu tots, «Al diable, el vell Prendick…». Així, així. Un altre cop: «Al diable, el vell Prendick».

El negre grup es trencà en cinc figures separades que es van anar allunyant de mi per la franja lluent de la platja. Cadascú anava udolant al seu propi ritme, gargantejant-me insults o donant sortida a tot el que la musa del conyac els inspirava.

Al cap d’una estona vaig sentir la veu llunyana de Montgomery que cridava: «Dreta!» i caigueren amb llurs crits i udols en la negror de l’arbreda. Poc a poc, poc a poc, s’endinsaren en el silenci.

L’encalmat esplendor de la nit tornava a imperar. La lluna ara havia passat el seu zenit i seguia cap a l’oest. Era plena, i molt brillant, viatjant per la buidor del cel blau. L’ombra de la paret queia, un metre d’ampla i negra com la tinta, als meus peus. Cap a l’est el mar era d’un gris desdibuixat, fosc i misteriós, i entre el mar i l’ombra de la grisa arena (feta de cristalls i vidres volcànics) l’aigua lluïa i espurnejava com una platja de diamants. Darrere meu el llum de parafina flamejava amb escalfor enrojolada.

Vaig tancar la porta, amb clau, i vaig anar al tancat on Moreau jeia amb les seves darreres víctimes, els gossos i la llama i alguns altres animalots desgraciats. La massissa cara de l’home, calma fins després de la seva terrible mort, amb els seus ulls durs oberts, mirava la morta lluna en el cel. Vaig seure al cantó de la pica i, amb els ulls fixos sobre la mòrbida pira de llum argentada i ombres de mal averany, em vaig posar a rumiar plans d’acció.

Al matí posaria algunes provisions a la meva llanxa i, després de calar foc a la pira, tornaria a sortir cap a la desolació de l’immens oceà. Sentia que no hi havia redempció per a Montgomery, que en realitat era mig parent de les Persones-Bèsties, i que no servia per a la societat humana. No recordo quant de temps vaig seure allí fent plans. Deuria haver estat una hora si fa no fa. El retorn de Montgomery al meu veïnat em va interrompre els pensaments. Vaig sentir un crit eixit de moltes goles, un tumult de xiscles exultants que baixava cap a la platja fent singlots i udols i xisclets d’excitació. El soroll semblà deturar-se prop de l’aigua. El xivarri pujà i tornà a caure; vaig sentir cops forts i l’estelleig de llenya que es trencava, però aleshores no em va preocupar. Començava un cançoneteig discorde.

Els meus pensaments tornaren a les meves possibilitats d’escapada. Em vaig alçar, vaig anar a buscar el llum, i vaig anar a un magatzem a mirar unes bótes que hi havia vist. Em vaig interessar en unes llaunes de bescuit i en vaig obrir una. Vaig veure una cosa de cua dull, un llampurneig vermell i em vaig girar tot d’una.

Darrere meu hi havia el pati, vívidament blanc i negre sota la lluna i la pila de branques i llenya on reposaven Moreau i les seves mutilades víctimes, un sobre l’altre. Semblaven abraçats en una darrera lluita de venjança. Les ferides de Moreau es badaven negres com a nit; la sang que n’havia regalimat formava negres taques sobre el terra. Després vaig veure, sense comprendre, la causa de la fantasma, una lluentor rogenca que es projectava i dansava sobre la paret. No ho vaig interpretar bé, em vaig pensar que era la reflexió del meu llum i em vaig tombar de nou cap als prestatges del magatzem. Els vaig anar examinant tan bé com li era permès a un home d’un sol braç, trobant-hi aquesta i aquella cosa d’utilitat, i apartant-les per a l’expedició de l’endemà. Els meus moviments eren lents i el temps passava de pressa. Al cap d’una estona va començar a penetrar la claror del dia.

El cançoneig va callar i es va convertir en una clamor, després recomençà i s’acabà convertint en tumult. Vaig sentir crits de «Més, més!», un so com de baralla, i un inesperat esgarip salvatge. La qualitat dels sons canviava tant que m’absorbí l’atenció. Vaig sortir al pati per escoltar. En aquell instant, tallant la confusió com un ganivet, se sentí el crac d’un revòlver.

Vaig sortir corrents per la meva cambra i per la portella. En fer-ho vaig sentir darrere meu que unes caixes d’embalatge queien fent trencadissa de vidres en el terra del magatzem. No en vaig fer cas. Vaig obrir la porta i vaig mirar enfora.

Platja amunt, al costat de la drassana, hi havia una foguera que feia ploure espurnes sobre la indistinta claror de l’alba. Una massa de figures negres es debatia a l’entorn del foc. Vaig sentir que Montgomery cridava el meu nom. Em vaig posar a córrer-hi, revòlver en mà. Vaig veure una rosada llengua de foc que eixia de la pistola de Montgomery, a ran de terra. Havia caigut. Vaig cridar amb totes les forces i vaig disparar a l’aire.

Algú cridava: —El Mestre!—. L’entortolligada pilota negra es va escampar; el foc saltava i queia. La multitud de Persones-Bèsties fugí en pànic platja amunt en acostar-m’hi. La meva excitació em va fer disparar a llurs figures en fugida que s’esmunyien entre els arbusts. Vaig arribar a les negres formes que jeien a la platja.

Montgomery estava panxa enlaire amb l’hirsut Home-Bèstia gris estirat sobre el seu cos. L’animalot era mort, però encara s’arrapava amb les urpes al coll de Montgomery. Prop d’ells jeia M’ling de bocadents, tot ert, el clatell obert d’una mossegada, la seva mà agafava el coll trencat de l’ampolla de conyac. Hi havia dues figures més a prop del foc, l’una immòbil, l’altra deixant anar uns grans gemecs, alçant ara i adés el cap per tornar-lo a deixar caure.

Vaig agafar l’Home Gris i el vaig separar del cos de Montgomery; les urpes encara li esquinçaren més la jaqueta quan jo me l’emportava.

Montgomery tenia la cara fosca i a penes respirava. Li vaig esquitxar la cara amb aigua del mar i li vaig fer descansar el cap sobre el fardell de la meva jaqueta. M’ling era mort. Prop del foc la criatura ferida (era un Home-Llop amb una barbada cara grisa) jeia, vaig descobrir, amb la part anterior del cos sobre les brases. La pobra cosa estava tan espantosament ferida que per compassió li vaig fer volar el cervell tot d’una. L’altre era un dels Homes-Brau que vestien de blanc. Ell, també, era un dels Homes-Brau que vestien de blanc. Ell, també, era mort.

La resta de les Persones-Bèsties havia fugit de la platja. Vaig tornar cap a Montgomery i em vaig agenollar al seu costat, lamentant la meva ignorància de medicina.

El foc s’havia abaixat, només quatre tions hi lluïen, barrejats amb la cendra grisa de la brossa. Em vaig preguntar distretament d’on devia haver tret la llenya Montgomery. Em vaig adonar que l’alba ens havia caigut a sobre. El cel s’havia fet més clar, la lluna es ponia, a cada moment més pàl·lida i opaca, entre el lluminós blau del cel. El cel de l’est estava rivetejat de vermell.

Vaig sentir un cop sec i un xiuleteig rere meu i, girant-me, em vaig posar dempeus amb un crit d’horror. Contra la càlida albada unes tumultuoses masses de fum negre borbollaven del tancat. Enmig de llur tormentosa foscor pujaven uns fils vibrants de flama sanguinolenta. En aquell moment el teulat de palla va agafar foc. Vaig veure la descàrrega corba de les flames que es menjava la palla d’un mos. Una bocada de foc saltà de la finestra de la meva cambra.

Em vaig adonar de seguida del que havia passat. Vaig recordar la trencadissa que havia sentit. En sortir corrents en ajut de Montgomery havia fet caure el llum.

Se’m va fer evident la inutilitat de salvar res dels continguts del tancat. Vaig tornar els pensaments al meu pla de fugida i, girant-me tot d’una, vaig córrer a mirar el lloc on guardàvem les dues barques a la platja. Ja no hi eren! Sobre la sorra als meus peus hi havia dues destrals, estelles i trossos de fusta havien quedat tot espargits per l’arena; les cendres de la foguera treien encara un fum negre sota l’aurora. Havia cremat les barques per tal de venjar-se de mi i d’evitar el nostre retorn a la humanitat.

Em va agafar una sobtada convulsió de ràbia. Vaig estar a punt d’aixafar-li el seu cap foll quan encara el tenia indefens als meus peus. Però va moure la mà, tan feblement, tan llastimosament, que se’m fongué la ira. Va gemegar i va obrir els ulls per un minut.

Em vaig agenollar al seu costat i li vaig aixecar el cap. Va tornar a obrir els ulls, mirant calladament l’alba, i em va mirar. Tancà les parpelles.

—Ho sento —va dir al cap d’un moment, fent un gran esforç. Semblava que intentava pensar—. El final —mormolà—, el final d’aquest univers idiota. Quin desori…

Vaig parar l’orella. El cap li va caure desesperadament cap a una banda. Vaig pensar que una mica de líquid el revifaria, però no hi havia enlloc ni líquid ni vas per portar-li’n. Tot d’una semblava molt més pesant. El cor se’m glaçà.

Em vaig inclinar sobre la seva cara, li vaig posar la mà pel coll de la camisa. Era mort. Quan expirava una ratlla d’escalfor blanca, els primers raigs de sol, s’alçava de l’est fins més enllà de la badia, irradiant-se en onades pel cel i transformant la fosca mar en un palpitant tumult de llum cegadora. Va caure gloriosament sobre la cara aixafada per la mort.

Li vaig deixar caure suaument la mà sobre l’improvisat coixí que li havia fet i em vaig posar dret. Davant meu lluïa la desolació del mar, la paorosa soledat que ja m’havia fet patir tant; al meu darrere l’illa, callada sota el primer sol, les seves Persones-Bèsties silencioses i invisibles. El tancat, curull de queviures i de municions, cremava sorollosament amb sobtat espetec de flamarades, amb constant cruiximent, i una biga que queia ara i adés. El fum feixuc s’allunyava platja amunt, rodolant sobre les distants capçades dels arbres que pujaven de les barraques de la cinglera. A la meva vora hi havia les deixalles socarrades de les barques i aquells cinc cossos morts.

Aleshores van sortir dels arbusts tres Persones-Bèsties, arronsats d’espatlles, amb el cap projectat, llurs mans deformes en posicions estranyes i amb uns hostils ulls tot inquisitius. Avançaren vers mi amb gestos d’hesitació.





Capítol vintè: Sol amb les Persones-Bèsties


Vaig plantar cara a aquella gent i, en ells, vaig plantar cara tot sol al meu fat; tot sol i encara, perquè tenia un braç trencat. A la butxaca tenia una pistola amb dues bales de menys. Entre les deixalles escampades per la platja hi havia les dues destrals que havien fet servir per esmicolar les barques. La marea anava creixent darrera meu.

No hi havia altra solució que tenir coratge. Vaig mirar dretament les cares dels monstres que s’acostaven. Ells m’esquivaven la mirada, llurs narius trèmuls investigaven els cossos escampats per la platja. Vaig fer mitja dotzena de passos i vaig agafar el fuet tacat de sang que hi havia sota el cos de l’Home-Llop. El vaig fer petar.

Es van deturar i em miraren.

—Saludeu —vaig dir—. Feu-me una reverència!

Dubtaren. Un doblegà els genolls. Vaig repetir l’ordre, amb el cor a la boca, i vaig avançar cap a ells. Un s’agenollà, després els altres dos.

Vaig tombar-me i vaig anar caminant cap als cossos morts, sempre de cara a les tres Persones-Bèsties agenollades, més o menys a la manera d’un actor que travessa l’escenari sempre de cara al públic.

—Van desobeir la Llei —vaig dir, posant el peu sobre el Recitador de la Llei—. Han estat morts. Fins i tot el Recitador de la Llei. Fins i tot l’Altre del fuet. La Llei és gran! Veniu i mireu.

—Ningú no escapa —va dir un d’ells, avançant i mirant.

—Ningú no escapa —vaig dir jo—. Per això escolteu i feu el que us manaré. —S’alçaren, mirant-se perplexos l’un a l’altre.

—Quiets allí —vaig dir.

Vaig recollir les destrals i les vaig penjar al cabestrell del meu braç, vaig girar el cos de Montgomery, vaig agafar el seu revòlver que encara tenia dues bales i, ajupint-me per escorcollar-lo, li vaig trobar a la butxaca mitja dotzena de bales més.

—Preneu-lo —vaig dir mentre m’alçava i l’assenyalava amb el fuet—, preneu-lo i aneu-lo a llançar al mar.

Encara temerosos, evidentment, de Montgomery, s’acostaren. Encara els feien més por els cops de fuet que jo donava a l’aire. Amb una certa maldestra hesitació, mentre jo feia petar el fuet i cridava, el van agafar amb desgana i el portaren platja avall i s’endinsaren xipollejant en les llampants onades del mar.

—Més —vaig dir—. Més! Porteu-lo més endins.

L’aigua els arribava a les aixelles quan es deturaren i em miraren.

—Deixeu-lo —vaig dir, i el cos de Montgomery va desaparèixer entre esquitxos. Alguna cosa semblava oprimir-me el pit—. Bé —vaig dir amb veu tremolosa. Ells tornaren, de pressa i amb por, fins a la vora de l’aigua, projectant negres esteles en l’argent del mar. Es deturaren arran d’aigua, es giraren i miraren cap al mar com si esperessin que Montgomery s’alcés de la profunditat per a exigir venjança.

—Ara aquests —vaig dir, assenyalant els altres cossos.

Van tenir cura a no acostar-se al mateix lloc on havien deixat caure Montgomery sinó que portaren les quatre Persones-Bèsties mortes de biaix per la platja potser un centenar de metres abans de tirar endins i deixar-los caure.

Mentre els mirava que llançaven les baldades despulles de M’ling vaig sentir uns passos lleugers al meu darrere i, girant-me tot d’una, vaig veure el gros Hiena-Porc potser a una dotzena de metres. Anava cap cot, els seus ulls brillants fixos en mi, les seves manotes tancades en puny i clavades al seu costat. Es deturà en la seva actitud aclofada i esquivà una mica els ulls.

Ens vam ullar un moment. Vaig deixar caure el fuet i em vaig treure la pistola de la butxaca. Perquè jo tenia la intenció de matar aquesta bestiota (la més formidable de les que encara quedaven a l’illa) a la primera provocació. Us semblarà traïdoria, però hi estava resolt. Tenia més por d’aquest que de qualsevol altra parella de Persones-Bèsties. Jo sabia que la seva existència era una amenaça contínua contra la meva.

Vaig tardar potser una dotzena de segons a controlar-me. I llavors vaig cridar:

—Saluda! Fes reverència!

Les seves dents em llambregaren en una ganyota.

—Qui ets tu, que jo hagi…

Potser una mica massa espasmòdicament em vaig treure el revòlver, vaig apuntar, i vaig disparar tot seguit. Li vaig sentir un esgarip i vaig veure que corria de costat i es girava. Havia fallat. Vaig tornar a tirar endarrere el percussor amb el dit gros per a un altre tret. Però ell corria tot decidit, saltant a banda i banda i no vaig gosar arriscar una altra fallada. De tant en tant em mirava per sobre l’espatlla. Va córrer en diagonal per la platja i va desaparèixer entre les denses masses de fum que el foc del tancat encara llançava. Per una estona em vaig quedar amb la vista fixa en el lloc per on havia desaparegut. Em vaig tombar a les meves tres obedients Persones-Bèsties i els vaig fer senyal que deixessin caure el cos que encara duien a coll. Vaig tornar al lloc prop del foc on hi havia hagut els cossos i, a puntades, vaig anar tapant les taques de sang fins que les vaig amagar totes.

Amb un gest de la mà vaig fer retirar els meus tres servents, i vaig pujar per la platja cap a la brossa. Duia la pistola a la mà i el fuet, amb les destrals, penjat del cabestrell. Tenia ganes de quedar-me sol, per poder pensar en la situació en què em trobava.

Una cosa horrible, que tot just ara començava a comprendre, era que en tota l’illa no hi havia per a mi cap amagatall segur, per a estar sol, descansar o dormir. Des del meu desembarcament havia recobrat les forces de manera magnífica, però tenia encara tendència als nervis i a perdre l’oremus en moments de gran tensió. Em va semblar que em caldria travessar l’illa i establir-me amb les Persones-Bèsties, trobant aixopluc en llur confiança. I el cor em fallava. Vaig tornar a la platja i, girant-me cap a l’est més enllà del tancat que cremava, vaig dirigir-me cap a un punt on una maroma poc fonda d’arena coral·lina unia la platja amb l’escull. Aquí podia seure i pensar, amb l’esquena al mar i encarat a qualsevol sorpresa. I allí vaig seure, la barbeta sobre els genolls, amb el sol que em batia el cap i un horror creixent en els meus pensaments, rumiant com podria viure fins a l’hora del meu rescat (si és que mai arribava). Vaig intentar repassar la situació sencera amb tota la calma que m’era possible, però no podia pas alliberar-me de les emocions.

Em vaig posar a sospesar els motius de la desesperació de Montgomery. «Canviaran —havia dit— canviaran de segur». I Moreau, què és el que havia dit Moreau? «La tossuda carn de la fera torna a créixer dia a dia…». I vaig tornar a pensar en el Hiena-Porc. Tenia la convicció que si jo no matava aquella bèstia em mataria a mi… El Recitador de la Llei era mort; pitjor sort!… Ara sabien que ens podien matar, a Nosaltres els dels fuets, que moríem igual que morien ells.

Que potser ja m’espiaven de darrere les verdes masses de falgueres i palmeres de més enllà… a l’aguait que jo els caigués a l’abast? Que potser feien plans contra mi? Què els deia el Hiena-Porc? La imaginació se m’escapava al galop cap a un aiguamoll de pors insubstanciades.

Una cridadissa de gavines em destorbà els pensaments. Els ocells es precipitaven sobre algun objecte fosc que les onades havien abocat a la platja prop del tancat. Jo sabia què era aquell objecte però no tenia pas el cor d’anar-hi a espantar els ocells. Em vaig posar a caminar per la platja en direcció oposada, amb la intenció de tombar la punta est de l’illa, i acostar-me a la cinglera de les barraques, evitant les possibles emboscades de la brossa.

Potser a uns cinc-cents metres de camí em vaig adonar que una de les meves tres Persones-Bèsties avançava cap a mi des dels arbusts de la banda de terra. La meva pròpia imaginació m’havia posat tan nerviós que instintivament vaig treure el revòlver. Vaig seguir tot tens, encara que la criatura feia gestos propiciatoris.

S’acostava dubtós.

—Fuig —vaig cridar. No sé què de l’actitud encongida de la criatura em suggeria la d’un gos. S’enretirà una mica, molt com un gos que fem fora, es deturà i em mira implorant amb els seus castanys ulls canins—. Vés-te’n —vaig dir—. No te m’acostis.

—No puc acostar-me? —va dir.

—No. Vés-te’n —vaig insistir, fent petar el fuet. Posant-me després el fuet entre les dents, vaig inclinar-me a recollir una pedra amb el qual gest la criatura va marxar.

Així, en soledat, vaig arribar a la cinglera de les Persones-Bèsties i, amagat entre els herbots i les canyes que separaven aquella cleta del mar, vaig anar espiant tots els qui apareixien tot intentant d’esbrinar per llurs gestos i aspecte quin efecte els havien causat les morts de Moreau i Montgomery i la destrucció de la Casa del Dolor. Ara comprenc la temeritat de la meva covardia. Si hagués mantingut el mateix coratge que a l’alba, si no hagués permès que se m’escapés amb els solitaris pensaments, potser hauria pogut apoderar-me del ceptre que Moreau havia deixat vacant i hauria pogut dominar les Persones-Bèsties. Però n’havia perdut l’oportunitat, cosa que em reduïa a la mera posició de guia entre iguals.

Alguns d’ells tornaren cap al migdia i es quedaren agotzonats a la sorra calenta. Les veus imperioses de la fam i de la set ara s’imposaven sobre la meva paüra. Vaig sortir dels arbusts i, amb el revòlver a la mà, vaig avançar cap a les arraulides criatures. Una, una Dona-Llop, va girar el cap i se’m va quedar mirant, després també els altres. Cap d’ells no va fer gest d’alçar-se ni de saludar-me. Em vaig sentir massa feble i cansat per fer-m’hi fort davant de tanta colla i ho vaig deixar córrer.

—Vull menjar —vaig dir, gairebé excusant-me, mentre m’acostava.

—Hi ha menjar a les barraques —va dir un Home-Bou-Senglar amb veu de son i apartant l’esguard.

Vaig passar prop d’ells i vaig baixar a l’ombra i a les sentors de la cinglera ara gairebé deserta. En una barraca buida vaig endrapar una mica de fruita, i després d’amuntegar unes branques mig podrides i uns bastons prop de l’obertura, em vaig col·locar amb la cara cap al forat i amb la mà al revòlver. La fatiga de les darreres trenta hores va exigir el que li pertocava i així em vaig deixar caure en un son lleuger, confiant que la petita barricada que havia erigit faria prou soroll si algú la tocava per estalviar-me cap sorpresa.





Capítol vint-i-unè: La reversió de les Persones-Bèsties


D’aquesta manera vaig esdevenir una de les Persones-Bèsties de l’illa del Dr. Moreau. Quan em vaig despertar tot era fosc. El braç embenat em feia mal. Em vaig incorporar i, de bon antuvi, em vaig preguntar on em trobava. Vaig sentir unes veus ronques que parlaven a fora. Després vaig veure que la meva barrera havia desaparegut i que l’obertura de la barraca estava tota neta. Encara tenia el revòlver a la mà.

Vaig sentir alguna cosa que respirava, i vaig veure una cosa arraulida ben a prop meu. Vaig aguantar-me la respiració mentre intentava veure què era. Es començà a moure a poc a poc, interminablement. Després una cosa tova i calenta em passà per la pell de la mà.

Se’m contragueren tots els músculs. Vaig enretirar la mà. Em començava a pujar un crit d’alarma que se m’ofegà a la gorja. Tot just m’adonava del que passava i vaig assegurar els dits en el revòlver.

—Qui és? —vaig dir amb un murmuri ronc, apuntant encara.

—Jo, Mestre.

—I qui ets tu?

—Diuen que ara ja no hi ha Mestre. Però jo sé, jo sé. Jo vaig portar els cossos al mar, Oh Caminador del Mar, els cossos dels que tu vas sacrificar. Sóc el teu esclau, Mestre.

—Ets el qui vaig trobar a la platja? —vaig preguntar.

—El mateix, Mestre.

La cosa, evidentment, anava de prou bona fe, perquè altrament m’hauria pogut caure a sobre mentre dormia.

—Està bé —vaig dir, estenent-li la mà perquè me la tornés a besar. Em vaig començar a adonar del que significava la seva presència. I la marea del meu coratge anava creixent—. On són els altres? —li vaig preguntar.

—Són bojos. Són uns folls. —Va dir l’Home-Gos—. Ara mateix estan parlant tots plegats allí darrera. Diuen: «El Mestre és mort; l’Altre del fuet també és mort. L’Altre que caminava en el mar és… igual que nosaltres. No tenim Mestre, no tenim Fuets, ja no ens espera la Casa del Dolor. S’ha acabat. Estimem la Llei, i la guardarem; però ja no hi ha dolor, ja no hi ha Mestre, ja no hi ha Fuets, s’han acabat per sempre». Això diuen. Però jo sé, Mestre, jo sé.

En la fosca vaig donar uns copets al cap de l’Home-Gos.

—Està bé —vaig repetir.

—Aviat els immolaràs tots —va dir l’Home-Gos.

—Aviat —vaig contestar— els immolaré tots… al cap d’uns quants dies i quan hagin passat certes coses. Cada un d’ells, excepte els qui tu em diguis, cada un d’ells serà sacrificat.

—El qui el Mestre desitja matar, el Mestre mata —va dir l’Home-Gos amb una certa satisfacció a la seva veu.

—I perquè llurs pecats s’incrementin —vaig dir—; que visquin en llur follia fins que els arribi l’hora. Que no sàpiguen que jo sóc el Mestre.

—Dolça és la voluntat del Mestre —va dir l’Home-Gos amb el tacte natural de la seva sang canina.

—Però un ha pecat —vaig dir—; aquest, el mataré quan me’l trobi. Quan jo et digui: «És aquest,» tu tira-te-li a sobre. I ara aniré als homes i les dones que estan en assemblea.

La sortida de l’Home-Gos va ennegrir per un moment l’obertura de la barraca. Després el vaig seguir i em vaig quedar dret, gairebé en el lloc precís on em trobava quan vaig sentir que Moreau i els seus gossos em perseguien. Però ara era nit. Al meu entorn la miasmàtica cinglera era tota negra, i més enllà, en comptes d’una verda pujada sota el sol, vaig veure una roja foguera davant la qual s’agombolaven figures grotesques que es movien a dreta i esquerra. Més enllà hi havia els arbres espessos, una paret negra amb el serrell a la part de dalt format per les últimes branques. La lluna tot just començava a sortir per la cinglera i, com una columna sobreposada a la seva llum es dreçava l’espira de vapor que les fumaroles de l’illa llançaven contínuament.

—Camina al meu costat —vaig dir, agafant nervi, i l’un al costat de l’altre baixàrem pel caminet sense fer gaire cas de les fosques coses que ens espiaven des de les barraques.

Cap dels que hi havia a l’entorn del foc no va fer gest de saludar-me. La majoria m’ignorà, ostentosament. Vaig mirar si el Hiena-Porc hi era, però no hi era. Tot plegat, devien ser una vintena de Persones Bèsties, agatzonades, mirant el foc o parlant entre ells.

—És mort, és mort, el Mestre és mort —va dir la veu de l’Home-Simi cap a la meva dreta—. La Casa del Dolor… Ja no hi ha pas Casa del Dolor.

—No és pas mort —vaig dir en veu alta—. Fins ara i tot encara ens contempla.

Això els va sobtar. Vint parells d’ulls em miraven.

—La Casa del Dolor ja no existeix —vaig dir—. Però tornarà. El Mestre no el podeu veure. Però us escolta encara des de l’altura.

—Cert, cert —va dir l’Home-Gos.

La meva seguretat els desconcertava. Un animal pot ser ferotge i astut, sí, però cal ser un home per dir una mentida.

—L’home del Braç Embenat diu coses estranyes —va dir una de les Persones-Bèsties.

—Us dic que és veritat —vaig dir—. El Mestre i la Casa del Dolor tornaran. Ai d’aquell qui desobeirà la Llei!

Es van mirar l’un a l’altre encuriosits. Fingint indiferència em vaig posar a donar cops a terra al meu davant amb la destral. Ells miraven, vaig remarcar, els talls pregons que jo feia a l’herba.

Llavors el Sàtir em va presentar un dubte seu; l’hi vaig contestar i llavors una de les coses motejades presentà una objecció, i al redós de la foguera s’inicià una animada discussió. A cada moment em sentia més convençut de la meva seguretat actual. Ara parlava sense la tensió a la gola, provocada per la intensitat de la meva excitació i que al principi em preocupava. En el curs aproximat d’una hora havia aconseguit de convèncer una colla de Persones-Bèsties de la veritat de les meves assercions, i havia pogut enraonar la majoria dels altres fins a provocar-los dubtes seriosos. A tot això jo vigilava per si venia el meu enemic, el Hiena-Porc, però no va comparèixer. De tant en tant un moviment sospitós em donava un surt, però la confiança em creixia ràpidament. Després, quan la lluna començava a baixar del seu zenit, els meus oïdors es posaren a badallar un després de l’altre (mostrant les dents més estrambòtiques a la llum del foc que minvava) i, ara l’un, després l’altre, es retiraren cap als caus de la cinglera. I jo, temerós del silenci i la foscor, els vaig seguir, sabent que gaudiria de més seguretat amb una colla d’ells que amb un de sol.

D’aquesta manera va començar la part més llarga de la meva estada en aquesta illa del Doctor Moreau. Però d’aquella nit fins que va arribar el final només va passar una cosa digna de contar-se, fora d’una sèrie de detallets desagradables, innombrable, i les ànsies d’una intranquil·litat que no cessava. Així que prefereixo no contar cap crònica d’aquell espai de temps, i contar només l’incident cardinal dels deu mesos que vaig passar en la intimitat d’aquelles bèsties mig humanitzades. Moltes coses m’han quedat a la memòria que podria escriure, coses que, per oblidar-les, donaria amb molt de gust la meva mà dreta. Però contribuirien al recompte de la meva història. En retrospecte, és interessant de recordar que aviat vaig adquirir els costum d’aquells monstres i recobrar la meva confiança. Vaig tenir les meves baralles, és clar, i la meva pell serva encara queixalades, però ells ben tost admiraren la meva habilitat de tirar pedres i el tall de la meva destral. I la lleialtat del meu Home-Gos-Sant-Bernat em fou d’infinit servei. Vaig descobrir que llur simple sistema d’honor es basava principalment en la capacitat d’infligir vigoroses ferides. De fet puc dir sense vanitat que… estic convençut que gaudia d’un lloc preeminent entre ells. Un o dos, que en diverses disputes jo havia deixat prou baldats, em ressentien pregonament, però la cosa s’airejava, principalment, a la meva esquena, i a una sana distància dels meus projectils, amb llurs ganyotes.

El Hiena-Porc m’evitava; jo sempre estava alerta a la que fes. El meu inseparable Home-Gos l’odiava i el temia intensament. Crec de debò que aquests sentiments eren la rel de la seva fidelitat per a mi. Aviat se’m va fer evident que aquell monstre havia tastat sang i que seguia les passes de l’Home-Lleopard. Es féu un cau en algun lloc de la selva i esdevingué solitari. Una vegada vaig intentar d’induir les Persones-Bèsties a caçar-lo, però no tenia prou autoritat per fer-los cooperar cap a una fi tan concreta. Un i altre cop vaig intentar d’acostar-me al seu cau per tal d’enxampar-lo de sorpresa, però sempre resultava massa llest per a mi, i, o em veia venir o m’ensumava i s’escapava. Ell també féu per a mi que tot pas per la selva resultés perillós, i també per als meus aliats, amb les seves emboscades. L’Home-Gos a penes gosava d’apartar-se del meu costat.

Durant el primer mes, si fa no fa, les Persones-Bèsties, comparades amb el que esdevindrien, eren prou humanes, i fins vaig arribar a concebre una amistosa tolerància per a un o dos d’ells, amén del meu amic caní. El petit bradipòdid em demostrava un curiós afecte i es dedicava a seguir-me. D’altra banda l’Home-Simi m’avorria. Es creia, per mor de tenir cinc dits, que era el meu igual i es passava les hores mortes dient-me disbarats. Una de les seves qualitats m’entretenia una mica: tenia una habilitat fantàstica per a formar paraules noves. Li semblava, crec, que gargantejar noms que no volien dir res era l’ús correcte de la llengua. Ell en deia «Grans Penses» per tal de distingir-les de les «petites penses», és a dir els interessos normals de cada dia. Si jo mai deia res que ell no comprenia, ho lloava enormement, m’ho feia repetir, s’ho aprenia de memòria i es posava a repetir-ho ell, equivocant un mot aquí o allà, a les més mansoies de les Persones-Bèsties. Tot allò que era pla i comprensible no li semblava important. Per al seu ús especial jo vaig inventar algunes molt, molt curioses «grans penses». Ara crec que era la criatura més idiòtica que mai hagi conegut; havia desenvolupat de la manera més meravellosa la idiotesa distintiva de l’home sense perdre ni una unça de la follia natural d’un mico.

Així, dic, passaren les primeres setmanes de la meva soledat entre aquells animalots. Durant aquell temps respectaven els usos establerts per la Llei, i es comportaven amb general decòrum. Una vegada vaig trobar un altre conill trossejat (obra del Hiena-Porc, n’estic segur) però això fou tot. Deuria ser el mes de maig quan per primera vegada em vaig adonar d’unes diferències en augment en llur parla i capteniment; l’articulació se’ls feia més ronca i de punt en punt mostraven menys inclinació a parlar. El parloteig del meu Home-Simi augmentà de volum, i també es féu menys i menys comprensible, més i més simiesc. Alguns dels altres semblaren perdre del tot llur control del llenguatge, per bé que de moment encara comprenien el que jo els deia. Us podeu imaginar el llenguatge, al principi clar i exacte, que s’anava estovant i quequejant, perdent forma i sentit, fins a tornar-se simples grumolls de so? I cada dia els era més difícil de caminar erectes. Encara que els feia vergonya, de tant en tant jo en sorprenia un o dos que corrien amb peus i mans i que ja no podien recobrar l’actitud vertical. Es feien més renyocs per agafar les coses; bevien xuclant, menjaven rosegant, cada dia perdien distinció. Em vaig adonar més clarament que mai del que Moreau m’havia dit de la «tossuda carn de la bèstia». Tornaven a la bèstia, i hi tornaven molt de pressa.

Alguns (els peoners, vaig notar amb certa sorpresa, eren tots femelles) es posaren amb tota deliberació a desobeir les injuncions de decència. Altres fins organitzaren ultratges públics contra la institució de la monogàmia. Era clar que la tradició de la Llei perdia força. No puc pas continuar descrivint aquest tema tan repulsiu. Imperceptiblement el meu Home-Gos va tornar a parar en gos; dia a dia es feia més bavós, quadrupetal, pelut. Jo a penes vaig ser conscient de la transició del company de la meva dreta en el gos d’atura que m’acompanyava. En l’augment diari de descura i desorganització, el carrer dels habitatges, que no havia estat mai cap flor, es va fer tan odiós que jo me’n vaig anar i, travessant l’illa, em vaig bastir una cabana de branques entre les negres runes del tancat de Moreau. Una certa memòria del dolor, vaig descobrir, encara feia que aquell lloc em protegís de les Persones-Bèsties.

Fóra impossible de detallar pas a pas la transformació d’aquells monstres; explicar com, dia a dia, la semblança humana els abandonava; com anaren desistint de portar robes i parracs i acabaren abandonant fins a l’últim fil; com el pèl se’ls començà a estendre pel cos; com el front se’ls empetitia i la barra se’ls projectava; com la intimitat quasi humana que jo m’havia permès durant el primer mes de la meva soledat esdevingué un horror de la memòria.

El canvi era lent i inevitable. Per a ells tant com per a mi arribà sense cap brusquedat definida. Encara em movia enmig d’ells sense perill, perquè encara cap sacseig en llur reversió havia deixatat l’explosiva càrrega d’animalitat que dia a dia foragitava l’humà. Però vaig començar a témer que el sacseig arribaria aviat. El meu Sant Bernat em seguia a la nova casa; la seva vigilància em permetia de vegades dormir gairebé en pau. El petit bradipòdid es tornà tímid i m’abandonà, grapejant un cop més cap a la seva vida natural entre les branques. Acabàrem en la justíssima situació d’equilibri que impera en una d’aquelles gàbies de «Família Feliç» que els domadors exhibeixen… si el domador els deixava per sempre.

És clar que aquestes criatures no declinaren en la mena de bèsties que els lectors han vist en els jardins zoològics: óssos, llops, tigres, bovins, porcins i simis ordinaris. Cada un d’ells conservava encara quelcom d’anòmal; en cada un d’ells Moreau havia barrejat i combinat aquest animal amb aquell altre; un podria ser principalment orsí, un altre principalment felí, un altre principalment boví, però cada un estava contaminat d’altres criatures —una mena d’animalisme generalitzat lluïa a través de disposicions específiques. I els esquinços minvants d’humanitat encara em sobtaven, ara i adés, potser una momentània recrudescència del llenguatge, una destresa inesperada de les potes anteriors, un llastimós esforç de caminar drets.

Jo també dec haver sofert canvis estranys. La roba em penjava en forma de draps groguencs pels esquinços de la qual em lluïa la pell ara bruna. El cabell llarg, ara tot embullat. I em diuen que fins avui els meus ulls tenen una curiosa lluentor, es mouen amb un rabent moviment despert.

Primer em passava les hores de claror a la platja del sud escorcollant el mar amb l’esperança de veure-hi un vaixell, fent-hi pregàries. Comptava que l’Ipecacuanha tornaria en fer l’any, però no va aparèixer. Cinc vegades vaig veure veles, i tres vegades fum, però res no va tocar l’illa. Sempre tenia una foguera preparada, però sens dubte la reputació volcànica de l’illa n’hauria explicat el fum.

Deuria ser només setembre o octubre quan vaig començar a pensar de fabricar-me un rai. Per aquella època el braç ja se m’havia guarit i podia fer servir ambdues mans. Al principi em descoratjava la meva poca traça. No havia fet mai a la vida res de fusteria ni cosa que ho semblés i passava dia rera dia fent experiments de talla i lligam d’arbres. No tenia cordes, ni se m’acudia res per poder-ne fabricar; cap de les abundoses lianes semblaven prou flexibles o prou fortes, i malgrat tota la meva educació científica, no sabia cap manera de fer-les-hi. Vaig passar més de quinze dies remenant entre les negres runes del tancat i per la platja, allí on havien cremat les barques, buscant claus o qualsevol altre trosset de metall que pogués fer-me servei. De tant en tant alguna criatura Bèstia em contemplava, però en cridar-la jo se n’anava tot brincant. Va arribar una època de tempestes i ruixats que retardà molt la meva feina, però per fi vaig acabar el rai. N’estava encantat. Però com que em mancava un cert sentit pràctic (que sempre ha estat el meu mal) l’havia construït a més d’un quilòmetre del mar, i abans que pogués fer-l’hi arribar la cosa s’havia esmicolat. Potser fou una benedicció, que em lliurà de fer-m’hi a la mar. Però de moment el descoratjament pel meu fracàs va ser tan agut que durant una pila de dies no vaig poder fer més que seure a la platja plorant, escorcollant l’aigua i pensant en la mort.

Però no tenia cap intenció de morir i va esdevenir un incident que m’avisà, sense ombra de dubte, de la follia de perdre el temps —car cada dia s’omplia amb més perills dels Monstres Bèsties. Jo seia a l’ombra de la paret del tancat, mirant al mar, quan em va sorprendre una cosa freda que em tocava la pell del taló, i, girant-me, vaig veure el rosat bradipòdid que em somreia a un pam del nas. Feia temps que havia perdut la parla i el moviment actiu i el seu pèl llis s’anava espesseint dia a dia, les seves grapes recargolant-se. Va fer un soroll queixós en veure que m’havia cridat l’atenció, s’arrossegà una mica cap als arbusts, i es girà a mirar-me.

Al principi no vaig comprendre, però de seguida se m’acudí que volia que el seguís, cosa que per fi vaig fer, a poc a poc, car el dia era calorós. Quan va arribar als arbres s’hi va enfilar, car es movia molt millor per les lianes penjants que per terra.

I de cop i volta, en un espai obert a trepitjades, em vaig topar amb un esgarrifós grup. La meva criatura Sant Bernat jeia morta a terra, prop del seu cos seia agotzonat el Hiena-Porc, grapejant la trèmula carn amb urpes deformes, rosegant-la i remugant de gust. En acostar-m’hi el monstre em va clavar els seus ulls brillants, obrí els llavis per ensenyar-me les dents totes tacades de sang i grunyí amenaçadorament. No tenia por ni vergonya; l’últim vestigi del toc humà havia desaparegut. Vaig donar un pas més, em vaig deturar, i vaig treure’m el revòlver. Per fi el tenia cara a cara.

L’animal no feia senyal de retirada. Però se li aplanaren les orelles, se li erissà el pèl i se li tensà el cos. Vaig apuntar entre els seus ulls i vaig disparar. En fer-ho, la cosa va saltar dret sobre meu i em va fer caure com si fos una bitlla. M’urpejà amb la seva mà baldada i em va donar un cop a la cara. El seu salt em va fer rodolar per terra. Vaig caure sota la part posterior del seu cos, però per sort jo l’havia ben encertat, i la bèstia havia mort quan saltava. Vaig emergir de sota el seu pesat sutze i em vaig alçar tot espantat mirant aquell cos que encara bategava. Aquell perill, si més no, havia passat. Però jo sabia que aquesta era només la primera de tota una sèrie de reversions a venir.

Vaig cremar tots dos cossos en una pira de branquillons. I ara m’adonava que a menys que me n’anés de l’illa la meva mort era cosa de temps. Per ara les bèsties, amb una o dues excepcions, havien abandonat la cinglera i s’havien fet caus segons el gust particular en els espessoralls de l’illa. Uns pocs rondaven de dia; la majoria dormia i l’illa hauria semblat deserta a un nouvingut; però de nit l’aire s’omplia de llurs ucs i udols. Se’m va mig acudir de fer una matança de tots ells —construir paranys o barallar-m’hi amb el ganivet. D’haver tingut prou bales no hauria dubtat de començar a matar. Ara amb prou feines si devia quedar una vintena dels carnívors perillosos, i d’aquests els més valents ja eren morts. Després de la mort d’aquell pobre gos meu, el únic amic, també vaig adoptar fins a cert punt el costum de dormir de dia per tal d’estar previngut durant la nit. Em vaig refer la cabana a les parets del tancat amb una porta tan estreta que res que intentés de penetrar-hi per força hauria de causar considerable soroll. A més les criatures havien perdut l’art del foc i n’havien recobrat la por. Un cop més, ara gairebé amb passió, em vaig dedicar a martellejar estaques i branques per fer un rai amb què escapar-me.

Vaig trobar mil dificultats. Sóc extremadament poc traçut (ja havia acabat el col·legi quan s’estengueren els ensenyaments manuals sistema Slöjd) però vaig poder ajuntar tots els requisits d’un rai, per fi, si bé de manera renyocament complicada, i aquesta vegada em vaig preocupar de fer-lo fort. L’únic obstacle insoluble era que no tenia ni vas ni barral per contenir l’aigua que necessitaria per a fer-me a la mar en aquests mars tan poc viatjats. Fins hauria intentat de fer terrissa, però a l’illa no hi havia argila. Anava amunt i avall de l’illa, intentant amb tota la força de resoldre aquesta darrera dificultat. De vegades em deixatava en violents espetecs de ràbia i em posava a destrossar algun pobre arbre per la meva intolerant vexació. Però no se m’acudia res.

I va arribar un dia, un dia meravellós, que vaig passar en èxtasi. Vaig veure una vela cap al sud-oest, una vela petita com la d’una goleta, i de seguida vaig calar foc a una gran pila de branques i em vaig quedar dret al costat, enmig de la calda del foc i del migdia, mirant. Vaig mirar aquella vela tot el dia, sense menjar ni beure res, fins que el cap em rodava; i les bèsties venien a veure’m, i semblaven pensar, i se’n tornaven. El vaixell era encara lluny quan arribà la nit i se l’empassà i tota la nit em vaig esforçar a mantenir el foc ben viu, mentre en la fosca, meravellats, lluïen els ulls de les Bèsties. Quan arribà l’aurora estava més a prop i vaig veure que era la vela quadrada d’un vaixell petit. Tenia els ulls fatigats de tant mirar, i vaig seguir observant i no me’ls podia creure. Hi havia dos homes al vaixell que seien baixos, un a proa i l’altre al timó. Però el vaixell navegava de manera curiosa. No seguia pas el vent; va donar una volta, allunyant-se.

A mida que el dia s’anava fent clar em vaig posar a onejar el darrer parrac de la meva jaqueta; però no s’adonaven de mi i seguien asseguts, mirant-se l’un a l’altre. Vaig anar fins a la part més baixa del cap de terra i em vaig posar a gesticular i a cridar. No hi hagué resposta, i el vaixell continuava el seu curs incert, acostant-se poc, molt poc a poc a la badia. Tot d’una un ocellot blanc molt gran es va acostar volant al vaixell i cap dels dos homes no es mogué ni féu senyal. L’ocell va voltar la nau i després hi va caure a sobre, senyorívol, amb les ales esteses.

Aleshores vaig deixar de cridar i vaig seure a terra amb la barbeta reposant sobre les mans, escrutant. A poc a poc, a poc a poc, el vaixell em va passar per davant cap a l’oest. M’hi hauria acostat nedant però alguna cosa, una vaga por freda, em retenia. A la tarda la marea el va embarrancar i el va dipositar a uns cent metres cap a l’oest del tancat.

Els homes que hi havia eren morts i ja feia tant que eren morts que, quan vaig tombar la nau de cantó, en treure’ls caigueren fets trossos. Un tenia unes grenyes de pèl roig com les del capità de l’Ipecacuanha; en el fons del vaixell hi havia una bruta gorra blanca. Mentre jo estava al costat del vaixell tres de les bèsties van sortir dels arbusts i se’m van acostar tot flairant. Em vingué un dels meus espasmes de fàstic. Vaig empènyer el vaixellet per la platja i hi vaig pujar. Dos dels animals eren Bèsties-Llop i se m’acostaren amb els narius oberts i ulls lluents, el tercer era la indescriptible barreja d’ós i brau.

Quan vaig veure que s’acostaven a aquelles pobres despulles, vaig sentir que es grunyien l’un a l’altre, i vaig albirar la lluentor de llurs ullals, un horror fràntic seguí la meva revulsió. Els vaig girar l’esquena, vaig lligar la vela i em vaig posar a remar. No tenia pas valor de mirar enrere.

Però vaig romandre entre l’escull i l’illa aquella nit i l’endemà al matí vaig tirar cap al riuet on vaig omplir d’aigua el barral que hi havia a bord. Després, amb tota la paciència que em va ser possible, vaig recollir una bona quantitat de fruita, vaig emboscar i matar dos conills amb les meves tres darreres bales. Mentre feia això havia deixat la barca ancorada darrere una projecció de l’escull per por dels Monstres-Bèsties.





Capítol vint-i-dosè: L’home sol


Al vespre vaig salpar i vaig sortir a la mar amb un vent lleuger del sud-oest, poc a poc però seguit; l’illa s’anava fent més petita, la columna de fum s’anava fent una ratlla més i més prima contra la càlida posta del sol. L’oceà s’alçà tot al meu entorn, tapant-me aquell tros de terra. La claror, la vagarosa glòria del sol, es va anar fonent del cel, va anar caient com una cortina lluminosa i per fi em vaig quedar mirant aquell golf blau d’immensitat que la llum del sol ens amaga, i vaig veure els ramats d’estels que hi suraven. El mar era en silenci, el cel era en silenci; jo estava sol amb la nit i amb el silenci.

Així vaig anar derivant durant tres dies, menjant i bevent amb molta moderació, i meditant sobre tot el que m’havia passat, sense gaires ganes de tornar a veure persones. Em tapava un parrac brut, els meus cabells eren una negra tofa. Sens dubte els qui em van descobrir es pensaren que estava boig. És curiós, però no sentia cap desig de tornar a la humanitat. Estava prou content d’haver-me escapat de la ferum dels Monstres-Bèsties. Al tercer dia em va recollir un bergantí que feia la ruta d’Apia a San Francisco. Ni el capità ni el pilot volgueren creure la meva història, i suposaren que la soledat i el perill m’havien tornat boig. I jo, temerós que llur opinió pogués esdevenir la d’altres, em vaig guardar ben bé de comptar les meves aventures a ningú més, i vaig fer veure que no recordava res del que m’havia passat entre la pèrdua del Lady Vain i el dia que m’havien recollit, l’espai d’un any.

Em va caldre actuar amb la màxima circumspecció per tal de lliurar-me de la sospita de bogeria. Els meus records de la Llei, els dos mariners morts, les emboscades de la foscor, el cos del canyissar, em perseguien. I, per poc natural que sembli, el meu retorn a la humanitat significà, en comptes de la confiança i compassió que jo esperava, un curiós augment de la incertesa i de la por que havia experimentat durant la meva estada a l’illa. Ningú no em creuria; jo semblaria tan estrambòtic als homes com ho havia semblat a les Persones-Bèsties. Potser se m’havia encomanat una mica la feror natural dels meus companys.

Diuen que el terror és una malaltia; de tota manera m’adono que, ara ja fa uns quants anys, una por inquieta s’és allotjada en la meva ment, la por inquieta que deu sentir un lleó cadell mig domat. El meu problema prengué la forma més extraordinària. No em podia persuadir que els homes i les dones que anava coneixent no eren una altra, encara passablement humana, forma de Persones-Bèsties, animals mig ordits a semblança de les ànimes humanes; i que qualsevol dia es posarien a revertir, a mostrar ara una ara una altra marca bestial. Però he confiat el meu cas a un home curiosament capaç, un home que havia conegut Moreau, i que sembla mig creure’s la meva història, un especialista en malalties de la ment, que m’ha ajudat considerablement.

Per bé que no espero pas que el terror d’aquella illa m’abandoni del tot, la major part del temps ara és prou llunyà en el fons de la meva ment, un mer núvol distant, una memòria i una lleu desconfiança; però de vegades aquell núvol creix fins a obscurir-me tot el cel. Aleshores miro els humans que m’envolten. I em paralitza la por. Veig unes cares decidides i lluents, unes altres sorrudes de perilloses, unes altres inestables, insinceres; no n’hi ha cap que presenti l’encalmada autoritat d’una ànima enraonada. Sento com si l’animal els anés sortint a flor de pell; que tard o d’hora la degradació dels Illencs es repetirà a més gran escala. Sé que això és una fantasia, que aquests que semblen homes i dones al meu entorn són homes i dones de debò, homes i dones per sempre, criatures perfectament raonables, curulles de desitjos humans i de tendra sol·licitud, emancipades de l’instint, i no pas esclaves de cap fantàstica Llei —éssers completament diferents de les Persones-Bèsties. Tanmateix me n’aparto, de llurs esguards curiosos, de llurs preguntes i de llur assistència, i desitjo ser-ne ben lluny, i sol.

Per aquest motiu visc al camp, en una casa als quatre vents i allí m’escapo quan aquesta ombra pesa sobre la meva ànima; i llavors molt dolça em sembla la buida praderia, sota el cel ventós. Quan vivia a Londres el terror era gairebé insuportable. No em podia escapar dels homes; llurs veus entraven per les finestres; les portes tancades amb prou feines eren garantia de seguretat. I sortia als carrers per tal de lluitar amb la meva mania, però les dones de la vorera em miolaven insidioses, captaires furtius em miraven amb enveja, els tristos i cansats obrers tossien en passar prop meu, amb llurs ulls enrogits i llur passa àvida com cérvols ferits que gotegen sang, vells, gepics i tristos, em creuaven parlant tots sols, i ningú no feia cas de l’esparracada canalla que els feia burla. Aleshores em retirava en alguna capella i fins allí, tan gran era el meu neguit, em semblava que el capellà xerricava «Grans Penses» com havia fet l’Home-Simi; o em ficava en alguna biblioteca, i allí les cares atentes sobre els llibres no semblaven més que pacients criatures de rapinya. Particularment fastigoses em resultaven les expressions impàvides de la gent dels trens i dels òmnibus; no semblaven pas més els meus companys d’humanitat que m’ho haurien semblat uns cadàvers, de manera que no gosava viatjar a no ser que tingués la solitud assegurada. I també em semblava que jo mateix no era pas criatura racional sinó solament un animal turmentat amb algun estrany desordre del cervell que el feia marxar sol, com una lloca.

Però aquest ànim ara m’arriba, lloat sigui Déu, més rarament. M’he retirat de la confusió de les ciutats i multituds, i passo els dies rodejat de llibres savis, que són finestres que en aquesta vida nostra s’obren per enllumenar les ànimes dels homes. Veig pocs desconeguts i només tinc una casa petita. Dedico els dies a la lectura i als experiments de química, i em passo la majoria de les nits clares en l’estudi de l’astronomia. Hi ha, encara que no sé ni com ni per què, un sentit de pau i de protecció infinites en l’espurnejant volta del cel. Hi deu haver, crec, en les vastes i eternes lleis de la matèria, i no pas a les cures i pecats i preocupacions diàries dels homes, alguna cosa en què allò que tenim que ja no és merament animal troba solaç i esperança. Si no tingués aquesta esperança no podria pas viure. I així, amb esperança i soledat, acaba la meva història.

Edward Prendick





HERBERT GEORGE WELLS (Bromley, Kent, 1866 - Londres, 1946) fou el quart i fill petit de Joseph Wells, un antic jardiner i al mateix temps botiguer i jugador de criquet, i de la seva muller Sarah Neal, una antiga empleada domèstica.

L’any 1874, amb set anys, va tenir un accident i va haver d’estar al llit un temps amb una cama trencada. Per passar el temps, començà a llegir els llibres que li duia el seu pare de la biblioteca local; això també estimulà el seu desig d’escriure.

Des de 1881 a 1883 H. G. va treballar d’aprenent a Southsea Drapery Emporium, un negoci de tèxtil. La seva experiència seria la inspiració de les seves novel·les The Wheels of Chance (1896) i Kipps (1905), on descriu la vida dels aprenents i on també es mostra crític amb el sistema sanitari d’aquell temps.

L’any 1883 es va matricular a l’escola de gramàtica Midhurst de Sussex com alumne i també com a tutor, on va continuar la seva avidesa per la lectura.

L’any 1884 va obtenir una beca per estudiar biologia en el Royal College of Science de Londres, on va tenir com a professor a Thomas Henry Huxley. Va estudiar-hi fins 1887. Aviat va entrar a la Societat de Debat de l’escola. Aquests anys marquen el començament del seu interès en una possible reforma de la societat. En un primer moment va abordar el tema a través de La República de Plató. També ben aviat es va dedicar a les idees contemporànies del socialisme segons allò expressat per la recent formada Fabian Society i conferències dictades a Kelmscott House, la llar de William Morris. També va ser un dels fundadors de The Science School Journal, una revista de l’escola que li va permetre expressar la seva opinió sobre la literatura i la societat, així com publicar els seus primers treballs de ficció: la primera versió de la seva novel·la La màquina del temps (1895) va ser publicada a la revista amb el títol Els argonautes crònics.

En contraure tuberculosi ho va abandonar tot per dedicar-se a escriure, completant més de cent obres.

És considerat un dels precursors de la ciència-ficció i les seves primeres obres ja tenien com a tema la fantasia científica, descripcions profètiques del triomf de la tecnologia i comentaris sobre els horrors de les guerres del segle XX: La màquina del temps (The Time Machine, 1895), la seva primera novel·la, d’èxit immediat, en la que es barrejaven la ciència, l’aventura i la política; L’home invisible (The Invisible Man, 1897); La guerra dels mons (The War of the Worlds, 1898) i Els primers homes a la lluna (The First Men in the Moon, 1901).





