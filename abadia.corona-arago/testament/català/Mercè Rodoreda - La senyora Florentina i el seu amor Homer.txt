A la Barcelona de principis del segle XX, les tristeses d’una professora de piano soltera es transformen en el vigorós procés de construcció d’una personalitat forta i lliure, davant dels ritmes marcats per un món de desitjos masculins. Una celebració de la independència femenina que en l’exili republicà de la seva autora també esdevé un lúcid clam pels valors democràtics.

Concebut des del diàleg directe amb una tradició escènica estroncada per la Guerra Civil, en un equilibri exquisit entre ironia i continuïtat, el teatre de Mercè Rodoreda és una baula fonamental a l’hora d’entendre aquesta veu tan assenyalada en la literatura europea del segle XX.





Mercè Rodoreda





La senyora Florentina i el seu amor Homer




ePUB v1.0

Tompopal 10.05.20





Títol original: La senyora Florentina i el seu amor Homer

Mercè Rodoreda, 1973

Edició digital: Tompopal (v1.0)

ePUBCat base r1.3





DRAMATIS PERSONAE


SENYORA FLORENTINA, professora de piano, cant i declamació. D’una seixantena d’anys, tranquil·la i ordenada.

SENYORA ZOILA, modista de capells. Veïna i llogatera de Florentina. Romàntica i treballadora, tot la fa patir. Entre cinquanta i seixanta anys [66 anys, de fet]. Viuda.

JÚLIA, veïna i llogatera de Florentina. Havia tingut una botiga de mongetes i cigrons cuits. Ara viuen, ella i el seu home, del que els passen els fills. Molt robusta i mig pagesa. Entre seixanta i setanta anys.

SENYORA PERPÈTUA, veïna de Florentina. Mestressa d’una casa de dispeses. Baixeta i grassona, ullet de perdiu, molta picardia. Lleugerament carregada d’espatlles. Camina com un ànec, amb les cames obertes. Una mica garrella, té les cames sense forma, potser els turmells una mica inflats. (Viuda).

ZERAFINA, minyona de Florentina. Noia de poble, bonica, rossa, primeta. Innocent i lenta. A vegades, potser perquè és papissota, es posa nerviosa i sembla un llampec.

SENYOR HOMER, propietari d’una botiga de ciris i estampes. Baixet, grassó. Porta bigotis tenyits i perruca negra. Vermell de cara. Hipòcrita i viu. Entre els seixanta i els setanta. És l’amic de Florentina fa vint anys.

FRANCISQUET, mosso d’Homer.

MIQUELÓ, promès de Zerafina.

JAUMET, noiet de vuit o nou anys, deixeble de Florentina.

NOIA, de divuit anys [veurem que, de fet, en té 15], deixebla de Florentina.

SENYORA ROSA, mare de Jaumet.





ACTE I




Una sala amb una porta a banda i banda i un balcó al fons que dóna al jardí. A l’esquerra, un sofà i dues butaques. A la dreta, una taula rodona coberta amb un xal de catxemira, voltada de cadires. Damunt de la taula un gerro amb lliris de paperina artificials, i un cistellet amb tot el que cal per a cosir. A un costat del balcó, un piano negre. Damunt del piano dos canelobres, (un rellotge), i, a la paret, un quadre de santa Cecília. A l’altra banda del balcó, un petit escriptori. A la paret, un diploma. Els mobles, senzills i bons, vuitcentistes. Tot estarà molt net i ple d’ordre. Macassars, drapets de puntes, etc. Al bell mig de l’escenari, un gran braser daurat.

Són les nou d’un dia de tardor. En aixecar-se el teló l’escena estarà sola. Tot d’una es veu baixar, al bell mig del balcó, obert, un cabàs lligat amb un cordill. Una veu, des de fora, crida: «Florentina!, Florentina!». El cabàs, tornarà amunt i al cap d’una estona tornarà a baixar. La veu tornarà a cridar. Aquest joc es pot repetir unes quantes vegades. Al rellotge de damunt del piano, tocaran les nou. Després, se sentiran tocar a fora en una església veïna.

Truquen al timbre del carrer un parell de vegades. De la dreta surt Florentina. Es treu el davantal, no pot desfer les vetes, llença el davantal cap allà d’on ha sortit i tanca la porta. S’arregla els cabells de pressa. Se la veurà nerviosa. Tornen a trucar dues vegades seguides. Va a obrir i amb les mans s’aguanta el pit.

Torna seguida del senyor Homer. Aquest porta un paquet llarg i prim que deixa damunt del sofà.



FLORENTINA. — No sé si t’ho he de dir, però estava d’allò més neguitosa… (Li fa un petó, que el senyor Homer no l’hi torna, i li pren el capell). Fa una temporada que només se sent parlar de coses desagradables… es veu que Barcelona està plena de pinxos que la volen desacreditar.

HOMER. — Ah, les dones!… Les dones… Sempre esporuguides per alguna cosa. Com vols que vingui cap pinxo en aquest barri teu, tranquil i allunyat de la gran aglomeració, de les grans artèries? Aquí és la pau de la terra, com si visquessis a milers de quilòmetres de la plaça Catalunya.

FLORENTINA. — Justament per això, perquè és un barri tan sol.

HOMER. — Cabòries, filla, cabòries. No et deixis ficar cabòries al cap… ni escoltis massa totes aquestes amigues que et volten.

FLORENTINA. — L’altre dia van robar a una casa de més amunt.

HOMER. — Això no és cap raó perquè hagin de robar [a] la teva.

FLORENTINA. — És clar… si un s’ho mira així…

HOMER. — És clar, dona, és clar… Escolta… m’hauries de fer un favor.

FLORENTINA. — Digues. Què vols? Vols sopar?

HOMER. — Ja ho he fet.

FLORENTINA. — Vols treure’t les sabates? Vols que et dugui la bata?

HOMER. — Ni treure’m les sabates, ni posar-me la bata, perquè me’n vaig de seguida.

FLORENTINA. — Oh… Jo que em pensava…

HOMER. — I si tanquessis el balcó? Trobo que més aviat fresqueja.



Florentina tanca el balcó.

FLORENTINA. — Dispensa, no sé ben bé què faig… estava tan atrafegada a la cuina i has arribat tan de sorpresa… Quan ja em creia que no vindries… Tot i que som divendres.

HOMER, eufòric. — Els grans divendres de l’Homer i de la Florentina.



Li dóna un copet al cul.

FLORENTINA. — I el favor que deies?

HOMER, es treu l’americana. — Fa tres dies que em va caure un botó i fa tres dies que el porto a la butxaca… (Butxaqueja per l’americana). A veure si l’hauré perdut… Ah, ja el tinc… Me’l podries cosir?

FLORENTINA. — De seguida. Un moment… Potser mentre et cuso el botó prendries una copeta de moscatell?

HOMER. — I si me l’oferissis de conyac? Si en tens, ei!

FLORENTINA. — Em sembla que en queda un cul d’ampolla. Ho vaig a mirar. Deixa l’americana damunt de la taula, vols?



Se’n va.

HOMER, va per deixar l’americana i clava una gran ensopegada amb el braser. — Caratsus! Quin cop a la canyella… (Fa uns quants saltirons amb la cama arronsada). Què dimoni fa aquest braser aquí al mig? (Clava un cop de mà als lliris i agafa el gerro precipitadament perquè no es trabuqui. Ho toca tot: els respatllers de les cadires, el rellotge de sobre el piano, obre un calaix de l’escriptori, alça la tapa del piano i toca unes quantes tecles, palpa el xal de catxemira que cobreix la taula, destapa el braser etc.). Bella casa, bells mobles… parets reforçades. Una propietat sòlida. Amb bons fonaments per a poder aixecar més pisos el dia que convingui…

FLORENTINA, (Torna amb una ampolla i una copa). — Què deies?

HOMER. — Divagava.

FLORENTINA, abocant el conyac. — N’hi ha, just, una copeta. (Homer se’l beu d’un glop). No li pots haver trobat el gust…

HOMER. — El conyac el van dedicar, només, als dintres… Ah… No hi pensem més. Això reconforta…



S’asseuen davant de la taula.

Florentina agafa fil i agulla del paneret, es posa les ulleres i comença a cosir el botó.

FLORENTINA. — El fil no és ben bé del mateix color…

HOMER. — No hi fa res. Vés fent.



Beu l’última gota de la copeta.

FLORENTINA, aixeca el cap. — Ja veig que t’has quedat amb les ganes… però que consti, he escurat l’ampolla fins a l’última gota.

HOMER, mirant la copeta a contrallum. — Això és vida. Com estàs d’alumnes?

FLORENTINA. — Tots van tornant de fora i en tindré dos de nous: solfeig i piano. Tots dos comencen.

HOMER. — No he conegut una altra dona com tu.

FLORENTINA. — Dius que fa tres dies que anaves amb aquest botó a la butxaca?

HOMER. — Sí filla meva, sí. Tres dies amb les seves nits…

La meva dona és així. Ja ho saps. El primer dia li vaig dir que m’havia caigut un botó, el segon dia li vaig dir que me’l cosís i al tercer dia, silenci, muts i a la gàbia, fem veure que no ens adonem de res.

FLORENTINA. — Ets massa bon home.

HOMER. — Ja em coneixes. Em coneixes d’abans que em conegués la meva dona. Qui ens ho havia d’haver dit, quan jugàvem de galeria a galeria, quan fèiem voleiar l’estel… Qui ens ho havia de dir… Callo moltes coses per a no fer-te amoïnar. En fi, Déu nos en guard d’un ja està fet, no en parlem més.

FLORENTINA. — Saps, avui ja em pensava que no vindries… Què t’ha passat?

HOMER. — Faig pintar la botiga. Ja convenia, saps? Feia anys que no l’havia tocada i, amb aquell paper tan descolorit, ni les estampes feien goig ni els ciris lluïen.

FLORENTINA. — Però…

HOMER. — Ja sé què anaves a dir. El pintor és amic i ve a treballar quan acaba el jornal. A mi em va de primera perquè puc tenir la botiga oberta i despatxar com de costum mentre duren les reformes. Ell ve cap al tard i jo l’ajudo a portar els paquets d’una banda a l’altra… tot el que li fa nosa, saps?

FLORENTINA. — Té, ja està. (Li dóna l’americana). Ja veus si costa poc. No m’agrada dir mal de ningú, ni voldria que et pensessis que tiro aigua al meu molí… però tanmateix…

HOMER, agafa l’americana i se la posa. — Tu sí que ets una dona de totes prendes.

FLORENTINA. — Què hi farem… m’estimaves a mi i et vas casar amb una altra.

HOMER. — Però no es pot dir que hàgim perdut el temps… Hem recuperat tot el que hem pogut, eh?

FLORENTINA, se’l mira fixament. — Tot i que sembles natural… em sembla que dissimules alguna cosa… Trobo estrany… això del botó… Em sembla que te’n passa alguna i no goses dir-m’ho.

HOMER. — Fa tres dies que tinc serenata a casa. La noia vol sortir sense que la seva mare li pregunti d’on ve quan torna, el noi defensa sa germana; jo, també… s’ha de donar llibertat als joves… i la meva dona… va tenir un atac de nervis i, un moment, em vaig pensar que m’anava a pegar. Fa tres dies que tinc coragre… Si et sembla que puc estar com unes castanyoles…

FLORENTINA. — Em fas posar el cor trist… Jo que només voldria la teva felicitat. Que tots els meus sacrificis han estat…

HOMER. — Vint-cinc anys. Florentina, vint-i-cinc anys de disputes i baralles. Sort que els fills m’han sortit bons i que estan molt de mi.

FLORENTINA. — Es veu que tiren al seu pare. I que veuen la bondat on és.



Truquen al timbre.

HOMER, esverat. — A aquestes hores?

FLORENTINA. — Deu ser la minyona nova. Des de les tres que l’espero.

HOMER. — Sí que filla…



Florentina va a obrir i torna sola.

FLORENTINA. — Ai…

HOMER. — Qui era?

FLORENTINA. — Un bromista.

HOMER. — Ja has pres bons informes d’aquesta noia? Ja saps que les coses s’han de fer ben fetes.

FLORENTINA. — És una noia de divuit anys: ve de Vallgorguina.

HOMER. — A la primera falta, ja t’ho dic sempre, al carrer. Mira jo abans amb els dependents. Només n’hi ha un que m’hagi sortit de bona mena: el mosso, el Francisquet. No vull arribar aquí els divendres i trobar-te amoïnada per culpa de la minyona. A més a més, tu necessites tenir el cap clar per a poder donar les teves lliçons. I una persona seriosa, de tota confiança, que et serveixi lleialment? Una noia de divuit anys?… humm… em sembla massa jove.

FLORENTINA. — No et fixis en els anys. Jo, quan tenia divuit anys, ja era com sóc. I en canvi hi ha persones que, a la nostra edat, són ben boges. L’edat no vol dir res.

HOMER. — Ja veurem què em diràs, d’aquí una temporada… Deixa’t d’històries, com la Filomena, no trobaràs ningú.

FLORENTINA. — Però què hi puc fer jo, pobra de mi, si la Filomena era massa vella per a treballar i se n’ha volgut anar al poble amb els fills? Potser aquesta noia serà una perla.

HOMER. — Perla o no perla, l’esperaves a les tres, són més de les nou i encara l’esperes. Trobo que més aviat comença malament. Si jo fos de tu i no em donés una explicació acceptable de per què ha trigat tant, ni li obriria la porta.

FLORENTINA. — És que ja no l’espero. Potser s’ha posat malalt algú de casa seva, es veu que té deu o onze germanets, i no ha pogut agafar el tren.



Truquen al timbre.

HOMER. — Ara la tens aquí. M’espero un moment per a veure quina cara fa i me’n vaig, que és molt tard.



Florentina se’n va a obrir. Homer pica la paret amb els nusos dels dits.

HOMER. — Sòlid. Sòlid.

FLORENTINA. — Des de les tres i encara no és aquí.

ZOILA. — Ja em creia que passava una desgràcia, preciosa.

Des de les vuit que faig anar el cabàs amunt i avall… ai! Com està, senyor Homer?

HOMER. — Com unes veritables pasqües. I vostè?

FLORENTINA. — Filla meva, esperava la minyona nova per a fer confitura de tomàquet i a l’últim, en vista que no venia, m’he posat a fer-la jo. Demà començo el curs i no puc perdre ni un minut de temps quan tinc les lliçons… ni em vull fer malbé les mans amb feines de la casa.

ZOILA. — I dius que havia de venir a les tres? A aquesta noia l’ha aixafat una Catalana. Una noia de poble i jove… es deu haver atorrollat en passar un carrer i ja deu ser morta.

FLORENTINA. — Tu sempre penses el pitjor.

HOMER. — Senyora Zoila, si la minyona s’ha mort, la Florentina en buscarà una altra. No ens hi encaparrem. És la vida. Una de perduda, dues de trobades.

ZOILA. — Escolta filleta, preciosa, et feia baixar el cabàs perquè necessito una ceba. Estic fent una feina que vull acabar aquesta nit i ni temps he tingut d’anar a casa de l’adroguer. (A Homer). Cada vespre, sap?, em faig el dinar de l’endemà… així, si alguna senyora m’entreté, no em quedo sense dinar, que és el que m’havia passat moltes vegades quan començava.

FLORENTINA. — Em sap greu no haver-te sentit… la finestra de la cuina dóna a l’altra banda i mentre pelava els tomàquets la tenia tancada…

ZOILA. — Una altra vegada faré el sistema que fem amb la Júlia: piquem amb el mànec de l’escombra… però no he gosat fer-ho per a no espantar-te… Ja estem prou espantades amb aquest home misteriós…

HOMER. — No pensin en lladres, no pensin en cases robades, no pensin en revolucions…

FLORENTINA. — Vaig a buscar la ceba. Un moment.



Se’n va.

HOMER. — Per què es preocupen pel que la gent diu? Han robat [a] una casa. I què?

ZOILA. — És que nosaltres som dones soles…

HOMER. — Les dones soles fan por als lladres… A vegades fa més por una dona que un batalló de soldats.

ZOILA. — Vostè sempre està de broma… Com li van els negocis?

HOMER. — Als envejosos els dic que em van malament. Als que em poden ajudar els dic que em van molt bé. A vostè…

ZOILA. — Que estic al mig…

HOMER. — Li diré la veritat: ni massa bé ni massa malament. Prou bé, de totes maneres, per a poder fer una mica de guardiola. I els de vostè?

ZOILA. — Sí, miri, menjar i coure… i anar molt escarrassada. Les senyores són molt difícils…

HOMER. —… I capritxoses?

ZOILA. — Sort en tinc. De totes maneres, les que em fan viure, són un parell de dotzenes de clientes que necessiten un capell cada dos o tres mesos. Els els faig tan bé com una casa de luxe i molt menys cars. I les males clientes, les que només es fan un capell cada any o cada dos anys… també m’ajuden.

HOMER. — I en deu tenir alguna d’aquestes que necessiten… ja m’entén… l’excusa… de cara a la família… al marit…

ZOILA, molestada. — No m’ho diuen.



Torna Florentina.

FLORENTINA. — Té, filleta, té: la ceba. I perdona que no t’hagi sentit.

ZOILA. — Sempre més et picaré amb l’escombra. No t’espantaràs?

FLORENTINA. — Jo faré igual: tu cop de mànec a terra i jo, cop de mànec al sostre…

HOMER. — Sí que estaran divertides.

FLORENTINA. — Perdona que no t’hagi sentit.

HOMER. — Ja li havies dit.

FLORENTINA. — És que em sap tant greu…

ZOILA. — No hi pensis més, preciosa, si hagués sabut que t’hi havies d’amoïnar no t’ho hauria dit. I me’n vaig. Aquesta nit hauré de vetllar i com que demà és el teu aniversari…

FLORENTINA. — Més m’estimo no enrecordar-me’n…

ZOILA. — Passi-ho bé, senyor Homer.

HOMER. — Passi-ho bé. (A Florentina). Jo també me’n vaig de seguida.



Florentina acompanya Zoila. Homer es treu el rellotge d’una butxaca de l’armilla i comprova l’hora amb el rellotge que hi ha damunt del piano.

FLORENTINA. — Em fa una pena, pobra Zoila…

HOMER. — Si està com una princesa: treballa i el treball la distreu. Què faria, si no treballés?

FLORENTINA. — Però tan sola… i només el treball… i tants records…

HOMER. — Vols dir que no és com tu, que em tens a mi i que ets propietària, oi?… Aquesta casa cada dia val més. Els terrenys en aquest barri s’estan posant a un ull de la cara. La meva Florentina té el ronyó cobert. I n’estic content. El dia que els teus pares van adquirir aquesta propietat, van fer una santa cosa.

FLORENTINA. — Ja saps que tot el que tinc… Homer, els teus fills és com si fossin els meus fills…

HOMER. — Apa, apa… asserena’t. I si els coneguessis… Quin parell d’àngels acabats de baixar del cel… Si el noi és un model de virtuts, la noia és una santa d’altar…

FLORENTINA. — Tu m’has ensenyat a estimar-los, parlant-me’n com potser cap pare no parlaria dels seus fills…

HOMER. — I d’una obediència… Florentina, quan penso que m’han sortit aquestes dues flors d’aquell escardot…

FLORENTINA. — Una felicitat compensa una pena, amic meu.

HOMER. — Si sabessis com m’agrades!… Bé, filla, et deixo. Sé que estàs bé i és tot el que et desitjo. Cuida’t, sents? No dormis amb el balcó obert que les nits ja comencen a ser fresques i les matinades dolentes… M’ho promets?

FLORENTINA, amb llàgrimes als ulls. — Què seria de mi, sense tu?

HOMER. — Apa, apa, no fem el somicó. Ja saps que amb mi tens un bon costat. I allò que diem sempre: Alegria i el demés són trons. A riure. A viure. A cantar. Ah!… mira… no me’n recordava… T’he portat un parell de ciris. I dels bons. (Agafa el paquet que havia deixat damunt del sofà, el desembolica curosament i en treu dos ciris molt guarnits). Pel piano. I que demà tinguis un aniversari ben feliç.

FLORENTINA. — Quin bé de Déu. Quin bon gust, quina elegància…



Se’n va al piano, treu els ciris que hi havia i hi posa els nous.

HOMER. — I ara sí que et deixo.

FLORENTINA. — No sé què dir-te… aquestes delicadeses… Gràcies sents? Gràcies.

HOMER. — I ja ho saps, eh? A riure. A cantar.



Surten tots dos. Torna Florentina, obre el balcó i crida.

FLORENTINA. — Zoila! Zoila! Baixa un moment.

Veu de ZOILA. — No puc. Tinc la ceba al foc i la planxa calenta. Estic acabant una feina.

FLORENTINA. — És que estic sola i és molt d’hora.

ZOILA. — Cridaré la Júlia que et vingui a veure. Què et sembla?

FLORENTINA. — Sí. Pica-la amb l’escombra. Digues que baixi a fer-me companyia mentre es va fent la confitura de tomàquet.



Va fins al piano i toca els ciris. Arregla els macassars. Posa bé els lliris.

FLORENTINA, davant del quadre de santa Cecília. — Santa Cecília estimada, protegiu-me sempre, recordeu-vos de mi, que us estimo. Feu-me companyia. Doneu-me feina. Feu-me viure en pau…



Truquen.

FLORENTINA. — Sí que ha anat de pressa. Mentre no sigui la minyona…



Va a obrir i torna amb Júlia.

JÚLIA. — Quin espant m’ha dat la Zoila, filla meva del meu cor. Què passa? Estava a punt de ficar-me al llit i sento que em piquen a sota mateix dels peus amb el mànec de l’escombra.

FLORENTINA. — Ha vingut l’Homer.

JÚLIA. — Aquell pobre home…

FLORENTINA. — M’ha portat dos ciris. Mira.

JÚLIA. — Quina misèria.

FLORENTINA. — Sempre rondines, tu.

JÚLIA. — I a tu qualsevol cosa et fa feliç. Dos ciris… Si a mi em ve un senyor com aquest, que té botiga oberta, i em porta dos ciris pel meu aniversari, els hi parteixo entre cap i coll. Duros! Duros és el que t’ha de donar i no dos tristos ciris de misèria.

FLORENTINA. — Ja veuràs, jo aprecio les delicadeses.

JÚLIA. — Què has pogut arraconar del que ell t’ha donat en tots aquests anys? M’ho vols dir? Qui el va ajudar aquella època que tot li anava al revés? Com hi ha món… Aquest home t’hauria de besar els peus… Dos ciris! Mira, em puja la sang al cap… Com estan amb la seva dona?

FLORENTINA. — A casa seva és la fi del món.

JÚLIA. — Explica.

FLORENTINA. — Ahir, perquè sí, per una paraula sense importància, va trencar tota la pisa de la cuina.

JÚLIA. — Refumets! Explica.

FLORENTINA. — Es veu que els fills van haver d’intervenir, i tot eren crits.

JÚLIA. — Em deixes morta. Que se’n separi, d’una vegada…

FLORENTINA. — Què vols que faci, pobret, és la mare dels seus fills… I quan li cau un botó no l’hi cus… una desgràcia…

JÚLIA. — Ai carat, però bé se’l veu prou eixerit. No ho sembla que passi tants drames a casa seva.

FLORENTINA. — La botiga el distreu: els ciris, les estampes.

JÚLIA. — I alguna visita de les monges… A mi, saps?

FLORENTINA. — Que n’arribes a ser de malpensada.

JÚLIA. — Hi ha monges molt maques i acabadetes de professar. Jovenetes…

FLORENTINA. — Calla, calla… valdria més que t’anessis a confessar.

JÚLIA. — Per confessions estic, amb els coves de roba que tinc per rentar… El meu home ja ho diu…

FLORENTINA. — Que el tens a casa?

JÚLIA. — És a casa de la noia. No m’hi facis pensar, que el dilluns torna i ja tremolo. No saps la sort que tens de no tenir marit.

FLORENTINA. — I no es torna manso aquestes temporades que viu amb la filla?

JÚLIA. — Calla dona, calla. Ja ho saps que a casa tota la vida ha estat un infern. Ara està engelosit del noi perquè no sé qui li ha explicat que, quan ell no és a casa, el Jaume em porta els talls més fins. En canvi a ell i a la noia es veu que els porta els talls que no valen res… Tallots per a fer estofat plens de greixos i pelleringues, saps?

FLORENTINA. — I no es cansa de viure una temporada a casa de l’un i una temporada a casa de l’altre?

JÚLIA. — Si no de grat per força. El noi l’hi va obligar després de l’última baralla. Va dir: «Vull, que la meva mare pugui estar tranquil·la de tant en tant i ens el partirem amb la Isabel. La mare va treballar com una negra amb la botiga tota la vida fent bullir cigrons i mongetes i servint anxoves i ara vull que tingui una mica de pau».

Ai senyor… quan el tinc a casa em diu mal de la noia i quan és a casa de la noia els diu mal de mi. Quin càstig…

FLORENTINA. — Si això el distreu i tots el coneixeu… no en facis cas…



Truquen.

JÚLIA. — El saboner!

FLORENTINA, tot anant cap a obrir. — El saboner? La minyona!

JÚLIA. — A aquestes hores esperes la minyona.



Florentina torna amb Zoila.

ZOILA. — Ja tinc el sofregit fet i he planxat tot el que havia de planxar, però encara no estic llesta… preciositat… no m’he pogut estar de baixar a fer la xerradeta. De què parlàveu?

JÚLIA. — Dels fills, Zoila, dels fills.

ZOILA. — Quina sort que tens de poder-los veure. Si jo pogués veure el meu…

FLORENTINA. — També parlàvem de l’Homer.

JÚLIA. — Ah, sí. Diu que ahir li va trencar tota la pisa.

ZOILA. — La pisa? Qui, va trencar la pisa?

JÚLIA. — L’Homera, poncella de rosa, l’Homera. La senyora de l’Homer. Es veu que quan s’enfila és una fúria. Com si deixessin anar les hienes del parc.

ZOILA. — A veure si així es decideix a deixar-la.

JÚLIA. — Que el deixo jo el meu home, i és el meu càstig?

ZOILA. — És molt diferent.

JÚLIA. — Aquesta bonifàcia, dispensa’m, Florentina, però l’afecte que et tinc em fa dir coses que no voldria… aquesta bonifàcia ha tingut la paciència d’un sant…

ZOILA. — Jo sóc bona persona, però la paciència de la Florentina, no l’hauria tingut…

FLORENTINA. — Ell de vegades ha insinuat…

ZOILA. — Insinuar, insinuar… què vol dir insinuar? Els que insinuen és perquè amaguen alguna cosa. Les insinuacions es poden interpretar de moltes maneres. I el que en fa, per a mi, és una persona que es riu de la persona que té al davant, perquè, sí senyora, la deixa abandonada amb un remolí de pensaments que més aviat li fan nosa. Ha concretat mai res, el senyor Homer.

FLORENTINA. — No, és clar.

JÚLIA. — Ha tingut més sort ell amb tu que no pas tu amb ell.

ZOILA. — Vint-i-cinc anys de fidelitat a un home casat i amb fills, quina paciència… Si no fos que et tinc molt apreci, t’apallissaria.

JÚLIA. — Però rateta, no veus que ella l’estima? Almenys fes goig!

ZOILA. — A la nostra edat s’estima i, no sé com dir-t’ho, no s’estima.

FLORENTINA. — Quins problemes, també.

ZOILA. — Tu hauries pogut trobar un bon partit. I ara tindries fills que serien ben teus.

JÚLIA. — Si ja el tenia un bon partit…, no te’n recordes que ens ho havia explicat? El va deixar per l’Homer. Un fill de notari.

ZOILA. — I el senyor Homer hauria hagut d’anar a vendre insinuacions a un altre barri.

JÚLIA. — Mira, quan el veig tan trempat i vermell de cara, em fa una malícia que, si pogués, l’escanyaria.

FLORENTINA. — Tu sempre igual… No s’hi pot fer res amb el dintre de les persones.

JÚLIA. — Si volguessis dir la veritat… Hi tornaries a dormir amb el senyor Homer?

ZOILA. — No la maregis, també.

FLORENTINA. — No, si m’agrada, sé que ho fa perquè em té afecte.

JÚLIA. — És clar que sí, si no, callaria i riuria.

FLORENTINA. — Ja veuràs, estàs gaire contenta, tu, de la teva vida?

JÚLIA. — També sóc de les que tenen pega. Tota la vida escarrassada i ell assegut en una cadira fent d’estàtua i la Júlia que s’apanyi.

FLORENTINA. — Totes tenim la nostra creu.

ZOILA. — És el que ens agermana. Jo, vídua a vint anys amb un fill de setze mesos a la falda. Dos anys de casada amb un jugador que quan em va tenir arruïnada es va suïcidar. I aquest fill, que em costava sang i aigua, a vint anys em diu que vol córrer món.

JÚLIA, a Florentina. — I que la va ben deixar. Fa vint anys que n’espera notícies.

FLORENTINA. — També has passat les teves, pobreta.

JÚLIA. — Però el teu home no et lligava al llit com el meu perquè no fugís. Quan era jove feia por. I jo havia de callar per a no despertar els pares, que dormien a la cambra del costat…, i els fills, que dormien a l’altra banda. Quina cosa els homes…



Truquen al timbre.

FLORENTINA. — Ara!

ZOILA. — Jo vaig a obrir.

FLORENTINA. — Ara sí que deu ser ella.

JÚLIA. — Aquesta noia, si comença així, només et donarà disgustos.

FLORENTINA. — Ja començo a pensar que he fet un disbarat.

Torna Zoila.

ZOILA. — No hi havia ningú. He vist una ombra que tombava la cantonada, molt arrambada a la paret.

JÚLIA. — Si tornen a trucar quan serem fora, no obris, sents? Sobretot no obris. Ja saps que van robar a casa dels Rius.

FLORENTINA. — Perquè no havien tornat de fora i la casa semblava abandonada… però val més que no en parlem perquè acabaríeu fent-me agafar por.

ZOILA. — Què vols que hi vinguin a buscar, aquí?

JÚLIA. — Hi ha lladres que s’especialitzen en senyores soles. No ha vingut l’home que ven sabó? La Quima m’ha dit que havia anat a casa seva. Ella se’l va treure de sobre amb quatre males paraules: diu que ell, de moment, li va plantar cara però ella va acabar fent-li ajupir el cap.

FLORENTINA. — Potser té mitja dotzena de criatures que li demanen pa.

ZOILA. — Sabeu què? Ara podríem resar un parenostre perquè Déu ens guardi dels lladres.

JÚLIA. — Quines sortides… Apa, vinga, tu també. A veure si farem riure, totes plegades.

ZOILA. — Jo tinc les meves creències.

JÚLIA. — Jo també; però són a l’altra banda. (Truquen i totes fan un bot). No obris.

FLORENTINA. — I si és ella?

ZOILA. — Que se’n torni. Em sembla que més paciència de la que tens ja no es pot imaginar.

JÚLIA. — Fa més de sis hores que l’esperes…

Tornen a trucar.

ZOILA, a Júlia. — I si anessis a mirar?

FLORENTINA. — Ja hi vaig jo. No se’ns menjaran pas. Miraré per la reixeta.



Surt Júlia.

ZOILA. — Tot això no m’agrada gens. Aquesta nit tindré por: por de despullar-me, por de mirar sota el llit, por d’apagar el llum.

FLORENTINA. — No siguis tan nerviosa…

ZOILA. — No, no podré dormir. (Li ensenya les mans, que li tremolen.) Mira. I si quan estic així m’adormo, m’adormo d’aquella manera que et penses que estàs despert i somio que el meu fill és mort. I el veig que es va acostant… acostant…



Entra Júlia amb Perpètua.

JÚLIA. — És la senyora Perpètua; li explicava l’esglai que ens havia donat. Diu que el saboner l’ha visitada.

PERPÈTUA. — Com hi ha món… Fang, m’ha venut, el lladre. Fang! Un sabó que, en comptes de netejar, embruta, moll com el llot… I no fa gens de sabonera. Com m’ha ensarronat, el lladre… Expliqueu-me coses. Des del balcó, així a simple vista, he vist llum i bellugadissa. He mirat amb els binocles i he vist la Zoila. Ara és l’hora, m’he dit, d’anar a plantar una figureta. I després, si feu força bondat, us donaré una notícia que totes caureu d’esquena… I us hauran de venir a collir.

JÚLIA. — Digue-la de seguida… quines ganes de fer-nos gruar.

PERPÈTUA. — Paciència.



De dintre el pit es treu una mà de morter.

FLORENTINA. — On vas amb una mà de morter?

JÚLIA. — S’ha tornat boja mirant el senyor Xica com fa gimnàstica.

PERPÈTUA. — És una precaució per si topava el saboner. Ah!, tinc un dispeser nou: un jove de vint-i-dos anys. Me’l van recomanar els Felipons de Llagostera. No havia vist ningú tan distingit en tota la meva vida.

ZOILA. — Què deu dir quan deu veure el senyor Xica com fa gimnàstica a la galeria… No sé pas de què li serveix. Pobre home té un ventre que sembla una pera.

JÚLIA. — De vegades el veig passar amb el bastonet, trico-trico…

FLORENTINA. — Sembla una mòmia i només té setanta anys.

ZOILA. — I diu que la gimnàstica el conserva?

FLORENTINA. — Tu sí que estàs ben divertida amb els teus dispesers.

PERPÈTUA. — Així, us heu espantat, eh? Doncs aguanteu-vos, que tiro la bomba.

JÚLIA. — No ens facis gruar tanta estona, apa, aboca…

FLORENTINA. — Ja no em recordava que tenia una notícia a la butxaca.

PERPÈTUA. — I quina notícia!… He tret la rifa.

JÚLIA. — No m’ho crec.

FLORENTINA. — Una vegada ja ens vas fer una broma per l’estil quan ens vas dir que havies heredat.

PERPÈTUA. — Noies, aquella vegada era diferent. Totes estàvem ensopides i ho vaig fer per dur una mica d’animació. Com diu l’Homer: a riure! A viure! I sabeu quant he tret? (Aguantant-se el ventre amb les mans de tant riure). Cent mil duros. Cent mil.

JÚLIA. — No pot ser.

ZOILA. — Vols dir que no t’equivoques?

PERPÈTUA. — Aquí teniu el bitllet i la llista dels números. Apa, a veure si encara ho desmentiu.

ZOILA. — Quina sort, Verge Santa…

JÚLIA. — Oh, i és veritat…

FLORENTINA. — I què en penses fer?

PERPÈTUA. — Primer de tot cobrar-los. I us demano que feu el favor de no explicar-ho a ningú. És un secret entre nosaltres.

ZOILA. — Moixoni.

FLORENTINA. — Et retiraràs?

PERPÈTUA. — I què faria sola com una bleda? Necessito animació. I la minyona, on la tens?

JÚLIA. — No se li ha vist ni l’ombra.

PERPÈTUA. — Potser no vas entendre bé la carta…

ZOILA. — Em penso que hi deu haver un error de dates. En comptes d’aquest divendres devia voler dir el que ve.

JÚLIA. — Estigues tranquil·la, aquesta noia no et compareixerà fins la setmana entrant.

PERPÈTUA. — Té raó que som divendres. Ja ha vingut el teu Homer?

JÚLIA. — Amb dos ciris.

PERPÈTUA. — Que se li ha mort algú?

FLORENTINA. — Pels canelobres del piano.

JÚLIA. — Un obsequi. A veure què hi dius, tu, a veure si no trobes que és una misèria regalar dos ciris per un aniversari: oh, i una persona que en ven i que a més a més hi deu tenir el descompte.

PERPÈTUA. — S’ha d’agrair la finesa.

FLORENTINA. — És el que jo he dit a la Júlia, que s’ha posat com un dimoni.

PERPÈTUA. — I què explica de casa seva?

JÚLIA. — Un infern.

ZOILA. — Es veu que, amb la dona, es peguen davant dels fills.

PERPÈTUA. — Aquest home no viurà mentre no se separi d’aquest carrabiner. Es veu que el té atemorit.

JÚLIA. — Per què ho dius que és un carrabiner?

PERPÈTUA. — No t’ho ha explicat mai la Florentina que un dia els vaig veure a missa a la Mercè? Ella li passa dos pams. Era com una geganta amb mantellina.

JÚLIA. — Sí que deuen fer broma.

FLORENTINA. — Què vols dir?

JÚLIA. — Si ella té ganes de truscar-lo [sic]… s’hi deu rabejar…

PERPÈTUA. — Expliqueu-me, expliqueu-me… i per què es barallen?

ZOILA. — Sembla que no siguis de la casa. Fa anys que no parlem d’altra cosa…

PERPÈTUA. — És que m’agrada tornar-ho a sentir.

FLORENTINA. — Es peguen tots plegats.

PERPÈTUA. — Que se’n vagi de casa.

ZOILA. — Aquest home viu esparverat.

JÚLIA. — Eixerit com un pèsol, viu… què m’ha d’explicar a mi. Tal com us ho dic, per a mi, aquest home és un comediant.

FLORENTINA. — Júlia…

JÚLIA. — I un comediant molt fi. I si en tants anys no te n’has adonat…

ZOILA. — No la facis patir més… Pobreta Florentina…

JÚLIA. — Que no ho veieu que és una pobra desgraciada que ha malgastat la vida patint pel marit d’una geganta? (Se li acosta i li passa la mà pels cabells). Que se’n fan de disbarats quan s’és jove.

PERPÈTUA. — Apa, apa. El que hauríem de fer és cantar una cançó. Tu, Júlia.

JÚLIA. — A aquestes hores de la nit?

ZOILA. — Ens l’estimem més la Florentineta…

PERPÈTUA. — I si cantessis aquella de «Dulce más dulce que el mazapán».

JÚLIA. — Em sembla que sento pudor de cremat.

ZOILA. — Ara ho anava a dir.

FLORENTINA. — Pudor de cremat?… Ai, la confitura de tomàquet!…



Corre cap a la cuina i la segueixen totes. Truquen. Al cap d’una estona tornen a trucar. Surten de la cuina molt esverades.

JÚLIA. — No en podràs aprofitar ni una cullerada.

ZOILA. — Quina amargantor…

FLORENTINA. — Ja m’ho pensava que avui em passaria alguna cosa.

JÚLIA. — Jo també. Aquesta setmana la lluna passa per la casa número onze de la Balança, i Venus i Júpiter es creuen.

PERPÈTUA. — Quines falòrnies…

ZOILA. — Val més la confitura cremada que no pas que t’haguessis trencat una cama.

JÚLIA. — No és cap consol.

FLORENTINA. — Em sap greu tant pels diners com per la feina. Dos quilos de sucre… i el gas.

ZOILA. — I els tomàquets…

PERPÈTUA. — No li hi facis pensar més que prou pena en té.



Tornen a trucar.

FLORENTINA. — Tinc com un pressentiment. Vaig a obrir.

JÚLIA. — A veure si ara la tenim aquí.

PERPÈTUA. — El que tinc por és que li arribi amb un braç trencat.

ZOILA. — I amb pudor d’èter.



Entra Florentina amb Zerafina. Zerafina podria portar una faldilla vermella molt ampla i arrugada del darrere, amb un farbalà a baix, un cosset blanc i un cinturó negre d’aquells que al davant fan punxa amunt i avall. Porta un farcellet a la mà.

FLORENTINA. — És ella. Entri, entri.

PERPÈTUA. — Bé, nosaltres ens retirem.

JÚLIA. — Ja ens ho explicaràs demà.

ZOILA. — Adéu, preciosa. I que descansis, sents?



Se’n van totes.

Florentina les acompanya. Torna de seguida.

FLORENTINA, li assenyala el sofà. — Segui, segui…

ZERAFINA. — Aquí al zofà? No, gràziez, m’azeuré a la butaqueta…

FLORENTINA. — On ha deixat les maletes?

ZERAFINA. — Lez maletez? No n’he tingut mai. Tot ho porto aquí, en aquezt farzellet.

FLORENTINA. — I com és que hagi trigat tant… Què li ha passat?

ZERAFINA. — Oh, ja veurà, no m’ha pazat rez…

FLORENTINA. — Com que havia de venir a les tres i és tan tard…

ZERAFINA. — Zí, però miri… m’he perdut una mica i quan em penzava que ja havia arribat, un zenyor molt ben veztit m’ha dit que era a Zantz. M’ha explicat per on havia de pazar per anar a Zant Gervazi i he anat preguntant, i entre totz plegatz m’han enviat al Parque.

FLORENTINA. — Al Parque?

ZERAFINA. — M’ha agradat molt. He vizt totez lez bèztiez: elz tigrez, elz elefantz, lez cotorretez i lez monez…

FLORENTINA. — Fins ara s’ha estat al Parque?

ZERAFINA. — No zenyora… m’he pazejat per la Rambla… voltada de floz. (En èxtasi). Caminava a poc a poc tota voltada de floz i elz zenyorz que pazaven em deien cozez i jo elz donava lez gràziez. Un que duia baztó, m’ha convidat a beure una grazioza.

FLORENTINA. — Amb un senyor que no coneixia?

ZERAFINA. — De zeguida hem eztat conegutz. M’ha dit que era ric i que tenia moltez ganez de cazar-ze.

FLORENTINA. — Verge Santa!

ZERAFINA. — Ez veu que éz molt ezpantadiza, voztè.

FLORENTINA. — Barcelona és molt diferent del poble, ja ho veurà. Suposo que sap l’hora que és. Són les deu.

ZERAFINA. — Zí, miri, ja ze zap. Zi zabéz l’eztona que fa que em pazejo per aqueztz carrerz i lez vegadez que he trucat… Anava voltant la caza i he vizt entrar zenyorez, i cada vegada que corria per poder entrar amb ellez ja havia fet tard. He eztat a punt de zaltar per la paret del jardí però no acabava de zaber zi era el jardí de la caza.

FLORENTINA. — Ai, Déu meu. I… ha servit a altres cases?

ZERAFINA. — Zí zenyora, a duez. Em penzo que ja li ho deia el zenyor rector a la carta. A la primera caza noméz m’hi vaig eztar quinze diez… Zap per què? Perquè el noi de la caza era molt dolent. Quan enz quedàvem zolz, zap què em feia?

FLORENTINA. — Ai no.

ZERAFINA, s’aixeca i imita el que feia ella i el que li feia el noi. — Em cridava: «Zerafina!». El primer dia hi vaig córrer de zeguida. Em va fer pozar dreta al mig del pazadiz. Dreta com una fuzta. El vaig zentir que ze n, anava un troz lluny darrere meu, dezpréz el vaig zentir agafar embranzida i em va clavar una coza al cul que zenze voler vaig haver de córrer zinc metrez. I va cridar: «gol». I això (s’asseu) m’ho va fer tota la zanta tarda.

FLORENTINA. — S’havia de queixar als pares.

ZERAFINA. — No zabia què dir ni què fer perquè encara que noméz foz un noi de catorze anyz ell era el fill delz amoz i jo noméz era la minyona de la caza.

FLORENTINA. — Hi ha gent que cria els fills d’una mena de manera…



Se sent cridar. — «El vigilant! El vigilant!».

ZERAFINA. — Zent?

FLORENTINA. — Ai!, vaig a buscar la cadireta.



Se’n va. Mentre és fora, el Vigilant truca al timbre tres vegades de pressa i seguit, com si fos una consigna. Surt Florentina amb una cadira de boga mitjana.

ZERAFINA. — Han trucat.

FLORENTINA. — És ell. Cada nit ve a buscar la cadireta i s’asseu davant de la meva porta.

ZERAFINA. — Quina companyia que li deu fer… Viu zola, oi?

FLORENTINA. — Sí. Ja vinc.



Torna Florentina.

ZERAFINA. — Ha eztat content?

FLORENTINA. — Ja hi està acostumat… (S’asseu). I a l’altra casa…?

ZERAFINA. — Era molt diferent. En comenzar hi vaig eztar bé, però el zenyor i la zenyora eren vellz i no z’avenien i la zenyora, que zempre eztava malaltiza i ez pazava elz dematinz eztirada al llit, tenia por que el zeu marit li pozéz metzina alz remeiz…

FLORENTINA. — Ai, ai, ai…

ZERAFINA. —… I em deia que havia de vigilar molt, i noméz volia que foz jo que li comptéz lez gotez i lez hi havia de comptar ran de naz. Totz doz ez van engelozir de mi i quan deixava l’un em prenia l’altre. I totz (doz) per zeparat em preguntaven: «Oi que m’eztimez méz a mi?…».

FLORENTINA. — Sí que devia patir, vostè…

ZERAFINA. — …I quan era el zenyor el que m’arreplegava em deia que era un dezgraziat, que z’havia cazat amb una boja i que tot i que la zeva zenyora zabia que tenia elz budellz delicatz li feia menjarz fortz per veure zi ze li foradaven. I quan em vaig començar a acoztumar a la caza em vaig trobar malament i al cap d’unz quantz diez vaig rumiar que potzer em pozaven alguna coza dolenta a la llet i em va venir tanta por que a lez nitz no dormia, i l’endemà, quan pazava el plumero pelz moblez, zemblava que voléz.

FLORENTINA. — Mare meva quines desgràcies que es veuen anant pel món.



Piquen uns quants cops al sostre.

ZERAFINA, fa un bot. — Què éz aquezt zoroll.

FLORENTINA, va cap al balcó. — No s’espanti. És la meva amiga que viu a sobre.

ZERAFINA. — Em penzava que eren elz paletez.

FLORENTINA, obre el balcó. — Que ets tu, Zoila? Què vols? Què dius? Una sorpresa?



Baixa el cabàs a poc a poc.

ZOILA, des de dalt. — A veure si t’agradarà! I moltes felicitats!



Florentina agafa el cabàs i en treu un paquet. És un capell gris clar amb un colom davant amb les ales esteses.

Zerafina s’hi haurà acostat.

FLORENTINA. — Quina preciositat. (A Zoila). És preciós. Quina sorpresa. (Zerafina l’agafa i se l’emprova). Quina alegria. Si fossis aquí et faria mil petons.

ZOILA. — T’agrada?

ZERAFINA, que està al costat de Florentina, crida. — Éz molt maco.



Florentina té un espant.

FLORENTINA. — Ja pots estirar el cabàs. Fins demà. A veure si acabes la feina i podem passar una estona juntes, eh? Fins demà.

FLORENTINA, se l’emprova. — Quina alegria…

ZERAFINA. — Zi la veia el promèz…

FLORENTINA. — Que en tens, tu?

ZERAFINA. — Ara no. Però n’he tingut doz. El primer ez deia Miqueló.



Florentina, molt interessada, deixa el capell damunt de la taula.

S’asseuen.

FLORENTINA. — Miqueló?

ZERAFINA. — Era roz com un fil d’or i va morir a l’Àfrica. Anàvem a pazejar per la carretera i un vezpre que enz vam enfilar vinya amunt i enz vam ficar a la barraqueta de fuzta, em va dir que em traguéz el veztit i em va fer estirar a terra. Ell ez va estirar al meu coztat, va enzendre un zigarret i m’anava tirant la zendra al melic.

FLORENTINA. — Per cremar-la.

ZERAFINA. —… I quan va haver fumat el zigarret em va començar a estirar elz pèlz de zota el braz, amb tanta fúria que a mi em zaltaven lez llàgrimez delz ullz.

FLORENTINA. — Pobreta… Com et dius que no me’n recordo?

ZERAFINA. — Zerafina Retalló, per zervir Déu i voztè.

FLORENTINA. — No hauria pogut pensar mai que coses com aquestes…

ZERAFINA. — Poguezin, pazar, oi? Doncz miri, al cap d’unz quantz mezoz, vaig haver d’anar-me’n del poble, tot i que el ventre no ze’m veia genz perquè la mama cada dematí me’l faixava ben eztret. Vaig anar a caza d’una tia que viu a trez horez lluny de caza i allà vaig tenir una nena. Així que va rezpirar ez va morir perquè no tenia ozoz.

FLORENTINA. — Oh!…

ZERAFINA. — I quan el Miqueló ja era a l’Àfrica em va començar a venir darrere el fill del zenyor Vidal, el farmazèutic.

Així com el Miqueló era roz, aquezt zemblava un gitano.

Però era méz zimpàtic… A lez nitz zaltava la finestra i ze’m ficava al llit. I em deia unez cozez méz boniquez…

Abanz de zortir el zol z’alzava, ez pozava l’americana i fugia corrent. Jo el mirava dez de la finestra i li tirava petonz amb la mà.

FLORENTINA. — També és mort?

ZERAFINA. — Un eztiu no va tornar perquè em van dir que z’havia promèz a Barcelona. (Enèrgica). I zi m’agrada haver vingut a Barzelona éz perquè penzo que potzer el trobaré i li podré eztirar el ble de cabellz que zempre li queia zobre el front i que era una coza que a ell li agradava molt que li fez…

FLORENTINA, s’aixeca amb un gran sospir. — Vine, vine…



Zerafina la segueix i clava ensopegada amb el braser.

ZERAFINA. — Per la feina em zembla que li agradaré: zóc molt neta i noméz menjo miquez. I de malalta no ho eztic mai. Tot el que em paza éz que a l’hivern, zi no m’abrigo bé m’encoztipo… I no éz culpa meva zi zóc una mica papizota… Ze’m quedarà?

FLORENTINA. — Ja veurem. Ja veurem.





ACTE II




Igual decorat que pel primer acte. Han passat tres o quatre mesos.

Florentina dóna lliçó a un nen d’uns nou anys.

Zerafina, asseguda prop de la taula, cus unes cortines florejades. El braser està encès.

Comença l’acte que és ben de dia i a mida que avançarà la claror anirà minvant sense, però, que en acabar sigui fosc. Abans d’aixecar-se el teló ja se sentirà fer escales.



FLORENTINA, asseguda al costat del nen que fa escales. — No, veus? Espera, mira… has de posar la mà més plana.

Quan jo aprenia a tocar, devia tenir la teva edat, el professor em posava cèntims a l’esquena de la mà i mentre feia escales, els deu cèntims havien d’aguantar-se.

JAUMET. — Oh, deu ser molt difícil, senyora Florentina.

FLORENTINA. — Si no poses la mà més plana, te’ls hi posaré. Torna a començar.



Jaumet va tocant, Zerafina s’aixeca i regira la cendra del braser.

Florentina es gira.

FLORENTINA. — Fes-hi un bon forat al mig. I cobreix les vores de cendra, que no es passi massa de pressa. Però no l’ofeguis.

ZERAFINA. — Quina ezcalforeta méz bona.

FLORENTINA, a Jaumet, que haurà parat de tocar i s’haurà girat. — Apa, no badis. Do, re, mi, fa, sol, la, si, do, si, la, sol, fa, mi, re, do. Do, re, mi, fa, sol, la, si, do, si, la, sol, fa, mi, re, do… Ara va més bé. I per avui ja n’hi ha prou.

(El nen s’aixeca). I quan seràs a casa, recorda’t, eh?, com si tinguessis deu cèntims aquí sobre. I ara, adéu.

JAUMET. — Passi-ho bé… escolti.

FLORENTINA. — Digues.

JAUMET. — Ho hauré de fer gaire temps això de les escales?

FLORENTINA. — Tot just comences.

JAUMET. — Tota la vida?

FLORENTINA. — Ja ho aniràs veient. De moment una hora cada dia. I ara vés.

JAUMET. — Però jo voldria saber fins quan durarà.

FLORENTINA. — Fins que ho facis bé.

JAUMET. — Tota la vida, així.

FLORENTINA. — I la lliçó de solfeig la vull ben sabuda… Apa, ja sé que ets aplicat i estudiós. Adéu. Fins dimecres.

JAUMET. — Passi-ho bé.

ZERAFINA. — Ja vinc a obrir.



Florentina tanca el piano. S’acosta al balcó i mira el jardí fins que torna Zerafina.

ZERAFINA. — Quin nen méz bon minyó. Éz el que m’agrada méz de totz.

FLORENTINA. — Estic esperant la primavera amb candeletes. Aquests arbres sense fulles, els rosers només amb les espines, aquesta humitat… quina tristesa.

ZERAFINA. — Quan vindrà el bon tempz li pozaré un jardí que ze’n lleparà elz bigotiz. Abanz d’adormir-me hi penzo. A la panera del mig li plantaré clavellinez elz hi ompliré d’aquella llavor que fa lez floretez blanquez que zem-blen núvolz.

FLORENTINA. — A la panera del mig, cada any hi planto geranis vermells. Una rodona de geranis vermells voltats d’una cinta de geranis blancs.

ZERAFINA. — Però zanta criztiana, que no veu que elz clavellz fan méz olor… Plantaré clavellz. Al peu del galliner, campanetez i una carabazera… Que no li agrada una bona zopa de carabaza?

FLORENTINA. — Sí, però…

ZERAFINA. — Veig que no té cap zirerer… per què no en plantem un al capdavall de tot?

FLORENTINA. — Ja ens vagarà de pensar-hi. Com tens les cortines?

ZERAFINA. — Lez eztic acabant, però elz puntz em zurten molt grozoz… Quan em dezpertaré i veuré totez aqueztez floretez… Eztic bé en aquezta caza… I totez lez zenyorez… i elz nenz… tot m’agrada, zap? Ja ze m’ha ezcabellat.

FLORENTINA. — Sempre em passa, tinc una mena de cabells que fugen.

ZERAFINA. — Zegui, que elz hi arreglaré. (Li comença a arreglar els cabells amb molta calma). Té unz cabellz preziozoz…

FLORENTINA. — Quan era jove sí que els tenia bonics.

ZERAFINA. — I ara també. Zemblen zerpetez. Expliqui’m elz zeuz amorz…

FLORENTINA. — Au, vés, vés…

ZERAFINA. — Com ez van conèixer?

FLORENTINA. — Vivíem els uns al costat dels altres…

ZERAFINA. — Eren veïnetz.

FLORENTINA. — Només ens miràvem i ens tornàvem vermells.

ZERAFINA. — Zí que devien fer riure.

FLORENTINA. — I un dia, ens vam trobar al carrer i em va dir si volia un confit i des d’aleshores quan ens vèiem sempre ens parlàvem…

ZERAFINA. — Devien zer molt petitetz, oi? Em va prometre que m’enzenyaria retratz de quan eren jovez…

FLORENTINA. — Un altre dia…

ZERAFINA. — Ze’n recordarà?

FLORENTINA. — Ja estàs?

ZERAFINA. — Zí. Ara éz méz bufona.

FLORENTINA, s’aixeca. — Acaba les cortines i les penjarem.

ZERAFINA. — Vol que li fazi una tazeta de cafè?

FLORENTINA. — Sí, fes-lo una mica fortet… saps? D’aquella manera que a mi m’agrada.

ZERAFINA. — Que no zigui aigua bruta, vol dir, oi? Hi vaig volant.



Truquen al timbre. Zerafina va per obrir. Florentina l’atura.

FLORENTINA. — Vés a fer el cafè, vés. Ja obriré jo.



Torna al cap d’un moment amb una noia d’uns quinze anys.

FLORENTINA. — No és pas el teu dia de classe, avui. Què et passa?

NOIA. — Li vinc a pagar el mes i a dir-li que plego.

FLORENTINA. — Que plegues?

NOIA. — Sí senyora. La meva mama ha parlat amb la senyora Gertrudis, que és la senyora de l’amo del meu papa, i li ha dit que, amb vostè, no aprendré mai de recitar bé.

FLORENTINA. — Totes les noies i tots els nois a qui jo he donat lliçons de declamació, han estat contents. Ells i les seves famílies.

NOIA. — Potser sí. Però la senyora Gertrudis diu que per aprendre de recitar «La vaca cega» vostè ja va bé, però per mi, que vull ser artista de teatre, diu que és poca cosa. Amb això aquí té el mes i moltes gràcies… (Fa per anar-se’n). Vostè, per piano i solfeig és bona, però per les altres coses… Gràcies.

FLORENTINA, agafa un sobre que la noia li dóna. — De res. De res.



L’acompanya. L’escena queda sola… Baixa el cabàs. Torna Florentina i se n’adona de seguida.

Obre el balcó.

FLORENTINA. — Què hi ha, Zoila?

ZOILA. — Llegeix les esqueles d’aquest tros de diari… és un diari vell de quatre dies. Jo tinc una senyora i així que se’n vagi, baixaré.

FLORENTINA. — Un diari vell de quatre dies?



Desarruga el full de diari, llegeix, l’arruga, torna a llegir, al cap d’un moment s’asseu, amb el diari a la mà. De cop s’aixeca com un ocell boig i comença a córrer per la cambra.

FLORENTINA. — Déu meu. Déu meu.



Surt Zerafina.

ZERAFINA. — Aviat bullirà l’aigua. I el cafè ja eztà mòlt. Quina olor… Què fa tan ezvalotada? Que no em zent?

FLORENTINA. — Què dius?

ZERAFINA. — Li he dit que el cafè anava endavant.

FLORENTINA. — Ja t’he sentit. Ja…

ZERAFINA. — Em zembla que n’hi paza alguna.

FLORENTINA. — Ai no ho sé… Mira… porta’m el capell, el del colom…, l’abric de vestir…, el portamonedes de granets… Ai, Déu meu… Déu meu…

ZERAFINA. — Em fa ezpantar… Li porto de zeguida. Quinz trazbalzoz.



Florentina volta per la cambra, agafa un gerro i el torna a deixar a lloc. Remena el braser. Va fins al balcó.

ZERAFINA. — Aquí té totez lez cozez de zortir. Vol que l’ajudi?

FLORENTINA. — L’abric. (Zerafina l’ajuda a posar-se’l). El capell…

ZERAFINA. — Quan veig aquezt colom em torno boja d’alegria. Ze’l poza una mica tort… Així… Ai, el cafè…



Se’n va corrent. Truquen.

Florentina va a obrir i torna amb Zoila.

ZOILA. — M’he quedat sense respirar. Ho he tingut de llegir dues o tres vegades. I tu, sembles una morta. Més morta que l’altra.

FLORENTINA. — Ara comprenc per què l’Homer fa tants dies que no ha vingut. Devia estar malalta.

ZOILA. — Ja em perdonaràs però aquest senyor és una mica massa fresc. Quan no pot venir, et deixa penjada. Com si costés gaire d’enviar dos mots…

FLORENTINA. — Ja vam quedar així una vegada: per a no comprometre’s.

ZOILA. — Si escriure donant una excusa o explicant per què no pot venir li sembla que l’ha de comprometre, és que et té molt poca confiança. I què penses fer?

FLORENTINA. — Ja veus que vaig vestida. Me n’hi vaig.

ZOILA. — A casa d’ell?

FLORENTINA. — A la botiga. A donar-li el pèsam i a dir-li que en tot i per tot estic al seu costat.

ZOILA. — No ho facis pas. Espera! Abans-d’ahir la van enterrar… Aviat el deuràs veure.

FLORENTINA. — Vols dir que no seria correcte?

ZOILA. — No estaria gens bé.

FLORENTINA. — Si sabessis, d’una banda estic com si m’haguessin posat ales al cor i de l’altra banda tinc com un remordiment.

ZOILA. — Mal fet. Hauries de mirar de dominar-te i pensar només que ara ha arribat un moment que pot ser decisiu per tu. Si és un cavaller vindrà i et demanarà per casar-vos.



Arriba Zerafina amb el cafè.

FLORENTINA. — Vols dir que al cap de tants anys…

ZOILA. — Vindrà mudat i et demanarà la mà.

ZERAFINA. — Ez caza?

ZOILA. — Tu, calla. Deixa el cafè damunt de la taula i porta una tassa per a mi.



Zerafina se’n va.

FLORENTINA, abraça Zoila i li fa un petó a cada galta. — No sé què em passa. Mira, no em puc explicar; no sé què em passa.



Torna Zerafina.

ZERAFINA. — La taza. I ara, no el deixin refredar.



Se’n torna tota moixa.

ZOILA. — El que has de fer, primer de tot, és asserenar-te. Si jo fos de tu, en comptes de veure cafè, em prendria una bona tassa de til·la. Aniria a dormir una estona. Ja has acabat les lliçons, avui?

FLORENTINA. — Sí. Però és que em sembla que més aviat necessito una tassa de cafè… No em sento el cor.

ZOILA. — Beu-te’l a poc a poc.



Torna Zerafina, agafa la roba que cosia i va per entornar-se’n. No es pot estar de preguntar.

ZERAFINA. — Em zembla que paza una coza molt groza, oi?

ZOILA, a Florentina, per Zerafina. — Que ho sap?

FLORENTINA, a Zoila. — Sí, ho sap tot. (A Zerafina). S’ha mort la senyora del senyor Homer.

ZERAFINA, amb les mans juntes. — Gràziez a Déu!

Truquen i Zerafina va a obrir.

FLORENTINA. — Deu ser la senyora Perpètua.

ZOILA. — Així que pujaré a dalt ho diré a la Júlia. Si ho hagués sabut hauria baixat primer que jo.



Torna Zerafina.

ZERAFINA. — Hi ha un mozo que diu que l’ha de veure a voztè: perzonal, ha dit que era.

FLORENTINA. — Per què no l’has fet passar?

ZERAFINA. — Com que he vizt que era un mozo…

FLORENTINA. — Que entri… vés.

ZOILA. — Jo ho aprofitaré per anar-me’n.



Entra Francisquet, mosso d’Homer. Es creua amb Zoila que se’n va. Francisquet porta una brusa blava i gorra. Una mica tímid.

FRANCISQUET. — És vostè la senyora Florentina?

ZOILA. — No. És aquesta senyora.

FLORENTINA. — Digui, de què es tracta?

FRANCISQUET. — Vinc de part del senyor Homer. Sóc el mosso, sap? I el senyor Homer m’ha dit que li donés això a les mans i que me n’anés de seguida.

FLORENTINA. — Segui… només un moment…

ZERAFINA. — Zegui, zegui… em zembla que està canzat.

FRANCISQUET. — Una mica. La botiga dóna molta feina, i com que es ven tant…

FLORENTINA. — És una bona època ara?…

FRANCISQUET. — Sí senyora, ja ho pot dir: és la millor època de l’any, l’època que mor més gent.

FLORENTINA. — Prendrà alguna coseta…



Obre el sobre, treu una carta, hi dóna un cop d’ull i la torna a ficar al sobre.

FRANCISQUET. — No, moltes gràcies… no voldria molestar.

FLORENTINA. — No és cap molèstia… Serafina, porta l’ampolla del moscatell, vols?

ZERAFINA. — Porto lez copez petitez o lez granz?

FLORENTINA. — Quines preguntes, també les grans, filla meva, les grans. Dues. (A Francisquet). L’acompanyaré. Pobre senyor Homer…

FRANCISQUET. — Ja pot ben dir-ho. Quina gran desgràcia, senyor, quina desgràcia…

FLORENTINA. — I de què ha mort?

FRANCISQUET. — Les cases, sap? Diuen que ha mort de pulmonia… però per mi tenia el cor tarat pobra senyora Eulàlia.

FLORENTINA, (a Zerafina que porta el moscatell i dues copes). Tens feina a la cuina. (A Francisquet). Acosti’s a la taula, vingui. (Aboca el vi). Tingui, begui, això l’animarà.

FRANCISQUET. — Gràcies. A vostè no l’hauria conegut… Una vegada, em sembla que vaig venir… però fa tants anys…

FLORENTINA. — Vol dir?

FRANCISQUET. — Juraria que sí. Al tombar el carrer, així que he vist l’eucaliptus de la casa del costat, m’he dit: això ho coneixes… Em sembla que li vaig dur diners…

FLORENTINA. — Vostè també deu haver tingut un disgust. Si fa tants anys que és a la casa…

FRANCISQUET. — Miri, uns vint anys… I per mi la senyora Eulàlia ha mort d’un disgust. El noi…

FLORENTINA. — Que no els fa bondat?

FRANCISQUET. — Bondat, diu? Quin pinta. I la seva mare dissimulant, i apa, aquí tens diners i que no ho sàpiga el pare… Fa un mes va perdre al joc i sembla que es tractava de moltes pessetes…

FLORENTINA. — Va perdre diners al joc, el fill del senyor Homer?

FRANCISQUET. — Tants, que la senyora Eulàlia no va poder tapar el forat, el senyor Homer va dir que ell no pagava deutes de joc i el noi va estar a punt d’anar a la presó.

FLORENTINA. — I el senyor Homer va pagar?

FRANCISQUET. — Què volia que fes, a l’últim. I la pobra senyora Eulàlia… miri, tota la vida ha estat una màrtir. Perquè entre nosaltres, sap?, el senyor Homer és un peix d’aquells que es porten l’oli.

FLORENTINA. — Amb aquell posat de bon home… No m’ho crec.

FRANCISQUET. — Té una cara pels clients i quan tanca la botiga se’n posa una altra. Té uns ullets… Per a mi, sap?, cafè-concert i cama enlaire… dispensi.

FLORENTINA, li cau la copa. — Ai!

FRANCISQUET. — Si no s’eixuga la faldilla de pressa li quedaran taques.

FLORENTINA. — Ja està, ja. No és res. (Es passa el mocador per la faldilla). I digui, la senyora Eulàlia, és com ell?

FRANCISQUET. — Una santa del cel. Una bona dona que va pel món… que anava pel món amb un lliri a cada banda. Una bledassa, si sap què vull dir. Amb un no per ningú i sempre disposada a sacrificar-se per tots.

FLORENTINA. — Deu tenir el consol de la filla si el noi els ha sortit així.

FRANCISQUET. — La filla? No voldria pas que fos meva i haver-me’n de refiar… Es passa el dia davant del mirall i només pensa en llaços i puntes… Quin moscatell! Cregui que m’ha anat de primera. Amb el fred que duia del carrer. (S’aixeca). Amb el seu permís…

FLORENTINA. — No el vull entretenir més. I moltes gràcies. Records al senyor Homer i doni-li el pèsam de part meva.

FRANCISQUET. — Serà servida. Passi-ho bé.

L’acompanya, torna, i surt Zerafina.

ZERAFINA. — Ja puc treure l’ampolla i lez copez?

FLORENTINA. — Sí. I desa la meva roba. Posa el capell a la seva capsa, amb compte que les ales del colom no es facin malbé.

ZERAFINA. — Què li paza?

FLORENTINA. — Res, no res.

ZERAFINA. — Encara que dizimuli, a mi no em pot enganyar.

FLORENTINA. — Creu, au. Fes el que t’he dit. Au…

ZERAFINA. — Com voztè vulgui… Jo zap… Em zap greu que eztigui trizta.



Truquen.

Zerafina va a obrir. Torna amb Zoila i la senyora Perpètua.

PERPÈTUA. — Quina alegria, filla meva! Hem de fer una festassa que s’ho ha d’endur tot. Jo pago. Com que no vam celebrar que tragués la rifa, ara ho celebrarem tot junt.

ZOILA. — Quina alegria…

FLORENTINA. — Potser que no exageressis…

JÚLIA. — A veure si et posaràs dol.

PERPÈTUA, a Zerafina. — Com esteu de vi?

ZERAFINA. — Jo no zé rez…

PERPÈTUA. — De moment vés a comprar els dolços. Aquí tens diners. Vés a cal Ramonet i porta un quilo i mig de dolços: d’aquells que tenen amagats. (A Florentina). Tens prou moscatell?

FLORENTINA. — Em sembla que us heu tornat boges…

PERPÈTUA. — Apa, apa, a viure, a riure… Ja saps qui ho diu això, oi?

FLORENTINA. — Em sembla que en tinc dues o tres ampolles…

PERPÈTUA. — Mira, noia, hem de celebrar la mort de la geganta i els meus cent mil duros.

FLORENTINA. — Però si fa més de tres mesos que els va cobrar…

ZOILA. — Dos pardals d’un tret. De primera.

ZERAFINA. — Vaig a comprar elz dolzoz?

PERPÈTUA. — Ja hauries d’haver tornat. Apa, corre. I sobretot digues que són per la senyora Perpètua, com que sóc una bona clienta… Els dius que t’hi posin sis barquets de cirera, sis d’aquells de pasta fullada… Barrejadet, saps? Fixa’t bé en el pes. És una bona casa, però si et poden estafar una mica el pes… I no t’entretinguis que tenim ganes d’endolcir-nos els dintres.

ZERAFINA. — Em fa riure méz, voztè…

PERPÈTUA. — Ja t’apanyaria jo, ja, si et tingués a casa.

ZERAFINA, que ja se n’anava, torna enrere. — Què vol dir amb aqueztez amenazez? Zàpiga que la zenyora Florentina no té rez a dir de mi.

PERPÈTUA. — No et revenxinis i cuita.



Zerafina se’n va.

ZOILA. — Vaig a la cuina a buscar el vi.

FLORENTINA. — Trobaràs les ampolles a l’armariet blanc, a la dreta de la porta. N’hi ha una d’encetada, deixa-la. Porta la que està per destapar.

PERPÈTUA. — D’això se’n diu una senyora. Escolta, Florentina, tinc una alegria que no cabo a la pell.

FLORENTINA. — I com te’ls has arreglat els diners?

PERPÈTUA. — Veureu… Jo sóc una dona que es va quedar vídua als trenta-vuit anys. No com la Zoila, que va tenir desgràcia amb el seu marit, no com la Júlia que ha hagut de mantenir el seu home, no com tu (A Florentina) que has tingut una vida sense moral…

FLORENTINA. — Tu, escolta, de totes maneres…

PERPÈTUA. — Sense moral. Has estat una víctima, però has viscut sense moral. Jo, amb el meu home, havia estat molt feliç. Cor què vols cor que desitges… i demaneu. Com que ell era un tros de borrego i jo una bona dona, a casa, mentre ell va viure, tot va ser alegria. Només ens hauria faltat tenir fills, però és el que deia en Josep: «Perpètua, potser serien esguerrats… Conformem-nos amb la voluntat de Nostre Senyor». Va morir del tifus, com ja sabeu, i em vaig quedar sola. No el vaig plorar perquè necessitava la força per altres coses, però tota la vida l’he dut aquí (amb la mà al cor), per això quan veig alguns d’aquests titelles dels meus dispesers que encara, a la meva edat, em vénen amb històries i manyagueries i els comparo amb en Josep, me’ls miro de dalt a baix i em dic: «Infeliços, que us penseu que no sé què és un home?». Bé, noies, el que us volia dir és que a trenta-vuit anys em vaig haver d’espavilar i que sé el dimoni on jeu. Res de moneda, pocs valors. Terra. Terra i finques. Encara que et donin un tant per cent baix, a la llarga hi guanyes, perquè el terreny puja cada dia… Així, doncs, he deixat deu mil duros al banc i els altres…

ZOILA. — Fa venir mareig de sentir anomenar tants diners.

PERPÈTUA. — I els altres noranta mil durets… ja tinc emparaulada una casa de tres pisos al carrer de la Princesa. Una ganga. Se la venen per un deute de joc i me la donen per la meitat del que val. I després compraré un magatzem prop del Born i una casa de banys. I encara me’n quedaran uns quants per a invertir, que ajuntats amb els que tenia…

FLORENTINA. — Déu meu, ets millonària.

PERPÈTUA. — M’he sabut espavilar i Déu hi faci més que nosaltres… Trobo que aquesta noia triga molt per anar d’aquí a la cantonada.

FLORENTINA. — És molt badoca. De vegades, per anar fins al carrer de Sant Felip, m’està dues hores. Un dia li vaig preguntar què havia fet que havia trigat tant i em va dir que havia vist una cosa que no podia entendre: diu que es va plantar al mig del carrer, de cara a Barcelona, i diu que no entenia que el carrer s’anés estrenyent tant al capdavall que la gent pogués passar per aquell forat d’agulla.

ZOILA. — Ho trobo massa innocent perquè m’ho pugui creure.

FLORENTINA. — És una bona nena… He estat de sort. I diu unes coses, quan parla del Miqueló… em fa morir de riure…

ZOILA. — El que se li va morir a l’Àfrica?

PERPÈTUA. — Sort en va tenir. Pel que m’has explicat, valia més que l’hi matessin.

FLORENTINA. — Haurien acabat casant-se i bona nit.

ZOILA. — Si jo tingués el fill amb mi no voldria pas la Serafina a la vora.

FLORENTINA. — No entenc per què…

ZOILA. — Sí que ho entens, i tant, si ho entens…

FLORENTINA. — I la Júlia? No ens recordem de la Júlia.

PERPÈTUA. — Aquesta setmana és la setmana del marit.

ZOILA. — Prou que ho sé. Sembla que tingui dos gats rabiosos al pis de sobre. Comencen a cridar a les vuit del matí i de vegades no paren fins havent sopat.

FLORENTINA. — No entenc de què poden parlar, tanta estona.

ZOILA. — Parlar? Si d’això en dius parlar… Comença la Júlia «nyigo-nyigo…», ell, quiet. Al cap d’una bona estona, de tant en tant, el sents a ell, i al cap de tres hores és ell el que crida, ella la que calla, i a les cinc hores criden tots dos i després van baixant per acabar amb un gran solo de la Júlia.

FLORENTINA. — L’hauríem d’avisar. A veure si podrà venir. Crida-la tu, Zoila.

ZOILA. — Amb aquest fred sortir al jardí?… Més m’estimo pujar l’escala.



Se’n va Zoila.

PERPÈTUA. — Aquesta desgraciada de la Zoila de vegades encara es pensa que algun dia tindrà carta del fill.

FLORENTINA. — Fa temps que no me’n parla… però quan li agafen les manies… Es veu que el cor li bat cada vegada que truca una clienta perquè es pensa que és el carter.

PERPÈTUA. — Vols dir que és viu?

FLORENTINA. — Escolta, se’n va anar a vint anys i n’han passat vint-i-vuit… per mi una serp boa se’l va menjar.

PERPÈTUA. — Que se’n va anar a l’Amazones?

FLORENTINA. — Sempre parlava de les Pampes…

PERPÈTUA. — Sí que noia…



Torna Zerafina amb la safata dels dolços.

ZERAFINA. — La zenyora Filomena m’ha donat moltz recordz per voztè i m’ha dit que li regalava aqueztez paztilletez per la toz… que quan ze lez hagi menjat li torni la capzeta, perquè éz de llauna i el zeu nen en fa coleczió.

PERPÈTUA. — No t’ha parlat de res més?

ZERAFINA. — Diu que el braz de gitano que li farà demà, zi el lliga de lez puntez, zemblarà la corona de zant Criztòfol.

PERPÈTUA, amb afecte. — Desvergonyida!

FLORENTINA. — Cuita, para la taula! Tovalles de puntes i copes de cristall!

ZERAFINA. — Quina fezta… de primera claze…



Se’n va Zerafina. Mentre entrarà i sortirà, parant la taula, es ficarà en la conversa.

PERPÈTUA, a Florentina. — Trobo que més aviat estàs ensopida…

FLORENTINA. — Què vols que et digui, aquesta notícia, m’ha afectat.

ZERAFINA, tot eixugant una copa. — Zi hem de plorar perquè z’ha mort una geganta… Eztic zegura que zi aquezta zenyora Homera haguéz vizcut a caza d’aquellz amoz meuz, l’haurien matada de zeguida.



Deixa la copa a la taula.

PERPÈTUA. — Ara et vindrà la pau, ja ho veuràs… En fi, mira, noia, jo no sé dissimular. Pensa-t’hi molt abans no facis un cop de cap. Jo no dono consells. Però puc donar el meu parer. No et casis.

ZERAFINA, sortint amb copes. — I zi la zenyora Florentina vol el zenyor Homer?

PERPÈTUA. — En tens notícies?

FLORENTINA. — M’ha fet dir… m’ha escrit dos mots. Vindrà divendres.

ZERAFINA. — Tindré la caza com una patena i em pozaré el davantal blanc per anar a obrir.

PERPÈTUA. — Ja seria una bona broma, ja, que us caséssiu.

ZERAFINA. — No zé per què diu aqueztez cozez… tot la fa riure, a voztè.

ZOILA. — Encara no has trobat el nebot del senyor Vidal?

ZERAFINA. — No éz el nebot zinó que èz el fill. I zi l’haguéz trobat noméz ho explicaria a la zenyora Florentina. Zi dezpréz ella li vol explicar lez mevez cozez a voztè… ella mana.

PERPÈTUA. — Mira, mira, com s’explica…



Entren Zoila i Júlia. Júlia amb un ull de vellut.

JÚLIA. — Quina notícia. M’he quedat blava.

PERPÈTUA. — On vas amb aquest ull de vellut?

JÚLIA. — Ja us ho explicaré. Primer parlem de tu… a vegades tenia una por que no et morissis tu primer… I veus? Ja la tens morta: és el teu premi. Te’l va prendre, se l’ha hagut de partir i te l’ha hagut de deixar. Però, si em vols creure a mi, no t’hi casis, no facis aquest disbarat, de cap de les maneres. Acabar la vida.

PERPÈTUA. — Jo també li desaconsello.

ZERAFINA. — Però podrien anar a pazejar per la Rambla de brazet i anar a prendre una xicreta de xocolata ben calentona juntetz. A can Culleretez… Hip!

FLORENTINA. — Què tens?

ZERAFINA. — M’ha vingut zinglot.

PERPÈTUA, a Zerafina. — Pregunta a la Júlia, pobreta, si menja gaire xocolata amb melindros.

ZERAFINA. — Hip!

ZOILA. — Vols que t’espanti a veure si et passa?

ZERAFINA. — Hip! Ja pazarà tot zol.

JÚLIA. — Poster la portaria a menjar xocolata amb vidres.

ZERAFINA. — El que paza éz que voztè no el zap tractar. Al marit ze li han de tenir moltz miramentz.

JÚLIA. — Calla, calla, que no saps què t’empatolles.

ZERAFINA. — Que el tractava malament, quan feztejaven? Contezti, a veure…

JÚLIA. — Ja ens havíem arribat a estimar, ja. Tot va començar a anar malament quan va néixer la nena i ell va perdre la feina. Quines coses la vida… i les paraules… Això de l’enraonar no s’acaba mai… Trobo que estem molt tristes per una festa…

PERPÈTUA, (per l’ull). — Explica’ns com ha anat.

JÚLIA. — Home, tot ha vingut perquè jo defensava el Jaume.

ZERAFINA. — Éz méz guapo…

FLORENTINA. — Quan l’has vist?

ZERAFINA. — A vegadez el veig quan porta la carn a la zenyora Júlia.

JÚLIA. — Però si me la porta a les cinc del matí quan surt de l’escorxador…

ZERAFINA. — Éz clar… però de vegadez zento zoroll, com zi fozin elz lladrez, i zurto i miro per la reixeta a veure què paza. I molt zovint el veig i zé que éz el fill de la zenyora Júlia per la bruza blanca tacada de zang. I Xiula.

JÚLIA. — Au, calla. Veureu que jo feia el cafè, el Jaume truca, l’obro, em mira, em diu: «Bon dia». Em diu: «Tingui mare». I em dóna un paquetàs que feia caure d’esquena…

ZERAFINA. — De carn pizpada, oi?

JÚLIA. — A veure si calles… I em diu: «Que dorm, el pare?». [I jo]: «Sí». [I ell]: «Veu, aquesta carn és per vostès dos… estofat. I aquesta altra és perquè se la mengi vostè, quan estigui sola: filet». [I després]: «Bon dia». L’acompanyo a la porta, l’obro, la tanco… i se n’ha anat.

ZERAFINA. — Per què ho explica d’aquezta mena de manera?…

JÚLIA. — Com vols dir?

ZERAFINA. — Tan a poc a poc. Zembla que z’hi arrepengi…

JÚLIA. — Calla. Torno al menjador, em fico a la cuina… res. Surto de la cuina amb la cafetera fumejant, la deixo damunt de la taula, poso els platets, les tasses i les culleretes… res. Crido el gran bagàs i surt… amb una parsimònia… i s’asseu. Es posa el tovalló al coll, comença a sucar guimbarros de pa a la llet, acaba, cop d’escuradents, es neteja les orelles…

ZOILA. — Ecs!…

JÚLIA. — Tota la vida igual, filla meva… S’aixeca i em diu amb una calma molt fosca: «Us he sentit». [I jo:] «Que vols dir?». [I ell:] «No facis el desentès». [I jo:] «No t’entenc». S’acosta, desfà el paquet, agafa el tall de filet, me’l planta davant del nas i diu: «Talla dos talls i cou-me’ls de seguida». Em quedo glaçada, i aviat em puja la sang a dalt de tot: «Si el Jaume em vol fer un obsequi s’ha de respectar la seva voluntat».

PERPÈTUA. — Molt ben dit.

ZOILA. — Quina por… Si em passava una cosa així, em moriria.

FLORENTINA. — Digues…

JÚLIA. — Anava dient: «A coure’l!»; «No», deia jo cada vegada. Hem passat cinc minuts així. Es treu el cinturó: «Si no em cous dos talls de filet et desfaré l’esquena». [I jo:] «No!». Alça el braç, l’envesteixo, crida i cau enrere i m’arrossega en la seva caiguda. Resultat: l’ull contra el cantell d’un tamboret i, al cap de poca estona, de vellut.

FLORENTINA. — I ell?

JÚLIA. — Encara el tinc al llit, estirat com una post i mig estabornit del cap.

ZERAFINA. — I no li ha fet freguez?

PERPÈTUA. — Per fregues devia estar, pobrissona.

FLORENTINA. — Et fa mal?

JÚLIA. — Què vols que et digui… de pitjors n’he vist.

ZERAFINA. — Z’havia de fer banyz d’aigua amb vinagre i per acabar pozar-z’hi una fulleta d’enziam.

ZOILA. — Em fas una pena… pobreta Júlia…

ZERAFINA. — A mi també… Però el que éz al llit éz el zeu marit…

PERPÈTUA. — Apa, apa, i si ens asseguéssim a taula.

ZERAFINA. — Vaig a buzcar lez forquilletez.

JÚLIA. — Mentre les portes farem servir les mans. A taula!

PERPÈTUA. — A taula. Alegria!…

ZOILA. — A taula…

FLORENTINA. — A veure si ens animen una mica.

PERPÈTUA. — Haurem de fer explicar coses a la Serafina, si ens volem animar.



Torna Zerafina amb les forquilletes.

ZERAFINA. — Tinguin… Lez forquilletez…

JÚLIA. — Mireu, noies, si voleu que us digui la veritat, a mi, uns quants pastissets em vindran molt de gust.



Truquen.

Zerafina va a obrir.

FLORENTINA. — A veure quin destorb ens sortirà ara… en el moment d’asseure’ns a taula…



Entra Zerafina amb la senyora rosa i Jaumet.

Florentina s’aixeca i li dóna la mà.

FLORENTINA. — Com està senyora Rosa?

ROSA. — Dispensi. Ja veig que la destorbo, però només són dues paraules.

FLORENTINA, li assenyala el sofà. — Segui.

ROSA. — És un moment. Es tracta del Jaumet. Fa quatre mesos que va començar i no adelanta gens. El tinc tot el sant dia fent escales i la veïna de sota ja s’ha queixat.

FLORENTINA. — Vostè vol que el seu nen aprengui de tocar el piano?

ROSA. — Naturalment. Però no vull que me’l deixi sense braços.

FLORENTINA. — Sense braços?

ROSA. — Cada nit li he de fer fregues amb alcohol de noranta graus, perquè, pobret, es veu que té tots els muscles adolorits. I quan es lleva té els dits tan encarcarats que no es pot ni rentar la cara.

JAUMET. — De vegades ploraria.

FLORENTINA. — Vols un dolç?

JAUMET. — Sí senyora.

FLORENTINA, (a Zerafina). — Dóna-li un pastisset de cirera.



Zerafina l’hi dóna.

ROSA. — Què diuen els nens?

JAUMET. — Moltes gràcies.

ZERAFINA. — No t’empaztifiz.

FLORENTINA. — Si vostè vol que el seu nen aprengui de tocar el piano ha de començar per carregar-se de paciència.

ROSA. — Trigarà molt a poder tocar un vals?

FLORENTINA. — Si és aplicat, abans d’acabar l’any. I faci-li unes bones fregues. Així el reforçarà.

ROSA. — Em sap greu haver-la molestada… però com que la veïna de sota…

FLORENTINA. — Ja veurà… jo…

ROSA. — Sí ja ho veig, vostè no hi té cap culpa.

FLORENTINA. — Si el seu nen estudia força, tot anirà bé. Rosa, li dóna la mà. Dispensi.

FLORENTINA. — Passi-ho bé.

ROSA. — Passi-ho bé tinguin.

JAUMET. — Passi-ho bé.



Se’n van Jaumet i Rosa. Zerafina els acompanya.

FLORENTINA. — Les mares, totes són iguals, es pensen que aprendre de tocar el piano és una broma.

JÚLIA. — Vine a menjar dolços, vine. Encara que no ho diguis ja veig que t’has posat nerviosa.

PERPÈTUA. — N’hi ha un de cada mena per a cada una. Algú es quedarà sense pastisset de cireretes.

ZOILA. — A mi no em fa res. Són els que m’agraden menys.



Torna Zerafina.

ZERAFINA. — Pobre Jaumet… zi li fan mal elz brazoz, també…



Travessa l’escena i se’n va per la porta de la dreta.

JÚLIA. — A mi, una mica de dolç em va de primera… i que és bo… Veieu com es pot estar bé a la vida? El gust de la canyella és una cosa… em fa venir ganes de desmaiar-me.

PERPÈTUA. — Al meu marit, que en pau descansi, no li hauríeu pogut fer menjar ni mig dolç. Li repugnava el sucre…

ZOILA. — I al cafè?

PERPÈTUA. — Sempre sense sucre… Ell, només fruita: prunes, préssecs, peres, figues… Quan es podia menjar un plat de figues per a esmorzar, el teníeu feliç per tot el dia. I els préssecs… Agafava una copa, hi tallava un préssec a bocins, aleshores hi abocava moscatell… quan s’acabava el moscatell n’hi tirava una mica més per acabar-se el préssec, quan estava a punt d’acabar-se el préssec en tallava un altre per acabar-se el moscatell… Ai, Senyor!… quina felicitat… Quan penso que per tot consol tinc el senyor Xica amb la seva gimnàstica al dematí…



Surt Zerafina tota ensopida, remena la cendra del braser i se’n torna.

PERPÈTUA. —… I aquest noi que us vaig dir és una troballa. El llit, sembla que ni el toqui, la roba de sota, quan se la canvia, diríeu que és neta. És com un miracle…

FLORENTINA. — Em sembla que enraones massa i menges poc… nosaltres anem fent…

JÚLIA. — I ningú no pensa a beure…

FLORENTINA. — Destapa l’ampolla tu mateixa…



Júlia destapa l’ampolla. A mida que beuran s’aniran animant.

JÚLIA. — Us serviré com si fóssiu a l’hotel.



Volta la taula i els omple les copes.

ZOILA. — Quan penso en el fred que deu fer al carrer… Florentina, preciosa, deixa’m la forquilleta per agafar un borratxo.

JÚLIA. — Jo, els borratxos, me’ls empasso sense mastegar… quina cosa més bona… L’altre dia…

FLORENTINA. — No vols guardar un parell de dolços pel teu home…

JÚLIA. — Sí, veus?, se’ls menjarà abans de sopar.

PERPÈTUA. — El senyor Xica de vegades compra dolços i se’ls menja a la cambra. Mai no l’he vist entrar al menjador amb un paquet.

ZOILA. — Crec que per baixar a sopar es vesteix, oi?

PERPÈTUA. — Havia viscut molts anys a la colònia anglesa. És un home molt correcte. Això sí que ho té… Doncs, com us deia, de vegades compra dolços… no sé com no es rebenta. Tots els que ara mengem nosaltres, ell tot sol hi passaria els taps.

JÚLIA. — Em vénen ganes de cantar… i em puja una escalforeta dels dintres…

ZOILA. — Oh i tens les galtes de color de rosa…

FLORENTINA. — Veig que no heu parlat més del saboner…

PERPÈTUA. — El saboner? Però encara no en sabeu la història?

JÚLIA. — Explica…

PERPÈTUA. — Ens pensàvem que era un lladret i era un espia… Treballava per la França. Buscaven un anarquista que havia passat la frontera disfressat de pastor i sembla que aquest anarquista havia vingut a Barcelona a fer un atemptat. I el saboner, vigilava. És a dir: em vigilava.

JÚLIA. — Apa, vinga.

FLORENTINA. — Deixa-la explicar-se.

PERPÈTUA. — Què vols dir «apa, vinga», jo tinc dispeses. I sembla que aquest anarquista era aquell home que vaig tenir quinze dies i que vaig treure punta en blanc perquè m’escopia [a] les cortines. Per això el saboner venia tant sovint.

ZOILA. — Et podia haver assassinat…

JÚLIA. — Quina sort que vas tenir que t’empastifés les cortines… Encara s’arrossegaria per casa teva i potser t’haurien agafat a tu i tot.

PERPÈTUA. — Què fa la Serafina que no se la veu?

FLORENTINA. — Està enfeinada amb la cambra. S’està fent unes cortines i les deu estar penjant. Ja ha fet el cobrellit i em pensava que es tornava boja de l’alegria.

JÚLIA. — Visca el saboner, visca l’anarquista, visca el senyor Xica… visca la vida!

PERPÈTUA. — Visca l’enterrament de la senyora Homera! Ningú no parla d’aquesta gran alegria, tota la casa, des dels fonaments fins al terrat, tremola d’alegria… Pels difunts, per la felicitat de la nostra amiga, per tot i per tot i totes. Visca!

JÚLIA. — Molt ben dit. Brindo per la meva amiga Florentina. Que tingui molts anys de vida i amb ella totes nosaltres.

ZOILA. — Brindo per totes nosaltres i si pot ser perquè només la mort ens separi… o perquè no ens morim mai. Visca l’alegria!

JÚLIA. — Visca l’alegria boja i el foc de Satanàs. Visca!…



La senyora Perpètua s’aixeca, es posa al mig de l’escena i comença a cantar. Mentre cantarà s’agafarà les faldilles de cada costat i s’anirà gronxant d’una banda a l’altra amb molta finor. Té la veu dura i desafina. Les altres coregen «Ai ba…».

PERPÈTUA. — «Son las mujeres de Babilonia

las más ardientes que el amor crea

Ai ba, ai ba, ai ba…

Ai babilonio que marea…

Ai ba, ai ba, ai ba…».

JÚLIA. — Filla meva ets un encant. T’hi hauries pogut guanyar la vida.

FLORENTINA. — I aquests moviments tan suaus…

PERPÈTUA. — M’hauria agradat molt ser cantant…

FLORENTINA. — Ets preciosa, filla meva, ets preciosa…



Aplaudeixen.

ZOILA. — A mi, el que m’agrada més són, com tu deies, els moviments.

PERPÈTUA. — Jo ja he fet el meu número. Ara toca a una altra.

FLORENTINA. — Potser la Serafina fa massa estona que està a la seva cambra. (S’acosta a la porta que dóna a la cuina i a la cambra de Zerafina i crida). Serafina… Serafina… apa, que t’esperem… Què fas?



Surt Zerafina.

JÚLIA. — Que no t’agraden els dolços?

FLORENTINA. — Què feies?

ZERAFINA. — A la meva cambra éz com zi eztiguéz dintre un niu de gafarronz… Tot tan blanc, tot tan net… lez florz de la roba… rezava.

ZOILA. — Vine a menjar, vine.



Zerafina s’acosta a la taula, s’asseu i comença a menjar un dolç. Totes se la miren.

FLORENTINA. — T’agrada?

ZERAFINA, amb cara amarga. — Éz molt bo… o i aqueztez zireretez tan vermellonez…

JÚLIA. — I després, veus?, un borratxo. Són sucosos i tan flonjos…

ZOILA. — El que li agradarà més és aquest de nata. Ple de nata. Sembla que vessi.



Zerafina sense dir res s’aixeca de la taula i s’aparta.

FLORENTINA. — Que no t’agraden?



Zerafina s’aparta una mica més.

JÚLIA. — Quina cosa més estranya… per què ho fa això?

PERPÈTUA. — Que no t’agraden? Contesta. Què et passa?

FLORENTINA. — Però què et passa?

ZERAFINA. — Em penzo que eztic una mica embarazada…





ACTE III




Igual decorat que en els actes anteriors. Han passat vuit dies.

Ningú a escena. En el rellotge de damunt del piano toquen les tres. Se senten, després, en un campanar de la vora. Truquen al timbre. ZeraFina va a obrir. Torna amb la senyora Perpètua. El braser està encès.



PERPÈTUA. — Què dius, que la Florentina ha sortit? A aquestes hores?

ZERAFINA. — Zí zenyora, ha anat a comprar florz.

PERPÈTUA. — És avui la visita del senyor Homer?

ZERAFINA. — Zí zenyora… Ai, com eztà la zenyora Florentina. Zi la veia… Ha fet totez lez llizonz al dematí i ara ja eztà lliure. El coneix, voztè, el zenyor Homer?

PERPÈTUA. — Més m’estimaria no coneixe’l.

ZERAFINA. — Diu la zenyora Florentina que té el bigoti molt negre i una pigueta zota de l’ull. Em va enzenyar un retrat de quan el zenyor Homer era jove, però la pigueta no ze li veu…

PERPÈTUA. — Aquesta pobra Florentina… El que trobo és que en comptes d’estar contenta més aviat està trista d’ençà que va morir la geganta… No ha fet res més de bo.

ZERAFINA. — Vol dir? De vegadez, riu… però ez veu que eztà molt emozionada.

PERPÈTUA. — I què hi diu la Zoila?

ZERAFINA. — Oh, ja veurà, ella, com diu la zenyora Florentina, éz molt de lilàz i violetez, zap? Diu que farà un model de barret per la zenyora Florentina, per anar-ze a cazar, que al capellà ze li tallarà la rezpirazió.

PERPÈTUA. — A veure què passarà, a veure…

ZERAFINA. — Jo, méz m’eztimaria que no ez cazéz. Eztem tan bé… Però zi ella ha de zer feliz així… paziència. Zenyora Perpètua…

PERPÈTUA. — Digues.

ZERAFINA. — Quina zort que he tingut de venir en aquezta caza. Éz la zort méz zort de totez lez zortz.

PERPÈTUA. — A veure si t’entrebancaràs. I tu què?

ZERAFINA. — Jo?

PERPÈTUA. — Sí, tu… vaja, vull dir com et trobes… Vull [dir] si tot va endavant.

ZERAFINA. — Em zembla que ja ez belluga.

PERPÈTUA. — Tan aviat?

ZERAFINA. — Ez veu que ja té ganez de veure el zol.

PERPÈTUA. — Quin cap de pardals que estàs feta.

ZERAFINA. — Zi aquezta vegada zurt bé, tindré una companyia per zempre.

PERPÈTUA. — I què en fareu?

ZERAFINA. — No l’entenc.

PERPÈTUA. — Vull dir on el portaràs.

ZERAFINA. — On el portaré? Enlloc. Li comprarem un brezolet i el tindrem aquí. Ha dit la zenyora Florentina que com que naixerà pel tempz delz mozquitz haurà de comprar una mozquitera blava.

PERPÈTUA. — Què dirà el veïnat i el senyor rector quan se sabrà? Jo, si fos de vosaltres, el portaria al poble.

ZERAFINA. — Moltez gràziez.

PERPÈTUA. — No pot ser que la Florentina vulgui tenir una criatura de bolquers a casa.

ZERAFINA. — Li fa méz il·luzió que a mi. Perquè ho zàpiga. I diu que li enzenyarà la zolfa. I que zi éz nen potzer zerà director d’orqueztra.

PERPÈTUA. — Si això t’hagués passat a casa meva, t’hauria enviat al poble més de pressa que corrents.

ZERAFINA. — Éz clar. Amb elz dizpezerz… totz haurien rigut.

PERPÈTUA. — Però com va anar tot plegat… explica’m. Qui és el pare de la criatura?

ZERAFINA. — Vostè éz molt xafardera. I zi no li vull explicar?

PERPÈTUA. — Apa, apa… explica.

ZERAFINA. — El vaig conèixer a la plaza de Catalunya… zap?

Em pazejava zota de lez palmerez i zento que diuen: «Quina merenga!». Em giro i veig trez zoldatz que feien broma. I un altre diu: «Caza-la viva!». I l’altre afegeix: «Zembla que vingui de fora». I ez van pozar a riure i jo també. Ez van acoztar i em van dir que era molt bufona però que anava una mica ezcabellada, i el que em va dir que anava una mica ezcabellada era el que havia dit que zemblava una merenga. Duia una floreta a la mà, per jugar, i me la va pozar alz cabellz. El zol li tocava a la cara i li feia tancar elz ullz, i cada vegada que obria i tancava elz ullz… miri… unez peztanyez com fullez de palmera.

PERPÈTUA. — Es veu que t’agraden molt, oi?

ZERAFINA. — Què vol dir?

PERPÈTUA. — Que t’agraden molt els senyors.

ZERAFINA. — El que m’agrada méz zón elz jovez.

PERPÈTUA. — I què més va passar?

ZERAFINA. — L’altre diumenge ja m’ezperava. I com que ez va fer fozc aviat, em va agafar del braz perquè no caiguéz i al diumenge que feia trez vam anar a l’Arrabazada.

PERPÈTUA. — Ja ho veig. I allí va començar la broma.

ZERAFINA. — La broma? Lez llàgrimez. Em va dir que l’embarcaven cap a l’Àfrica i que allí el matarien damunt de la zorra i que no enz podríem veure mai méz, i va dir que zi el mataven, mentre ez moriria, penzaria en mi perquè zóc com una merenga.

PERPÈTUA. — Et va agafar per la tristesa, ja ho veig.

ZERAFINA. — No em va agafar per enlloc. Li vaig fer doz petonetz. I feia un vent… Zemblava que em volguéz arrencar elz cabellz i lez faldillez. Era com zi z’acabéz el món. I eztàvem abrazatz com duez pedrez perquè el vent no ze’nz emportéz… Ai… que era dolz…

PERPÈTUA, rient. — Si et deia merenga…

ZERAFINA. — Quina diferènzia delz altrez doz… Aquezt zemblava que patíz. Ze’l veia méz dezezperat, pobrizó. (Assenyalant l’estómac). Quan hi penzo em ve com una coza aquí…

PERPÈTUA. — I quan l’has de tenir?

ZERAFINA. — Vol dir el nen? Per Zant Joan: ni maza calor ni maza fred.

PERPÈTUA. — Ja veig que li hauré de fer una camisa.

ZERAFINA. — El tindré a la nit, em penzo, i tot zeran focz i coetz i piulez… La meva mare zempre diu que zi un nen neix a la nit de Zant Joan éz molt ezpavilat.

PERPÈTUA. — Ja li sabràs fer mitjonets de mitja?

ZERAFINA. — Ho zé fer tot… (Escolta). Ja éz aquí.



Entra Florentina, amb el capell del colom. Porta un ram de flors i un senatxo ple de pomes.

FLORENTINA. — Hola… Estic més cansada i anguniosa…

PERPÈTUA. — He passat un moment…

FLORENTINA, a Zerafina. — Treu les pomes del senatxo. (A Perpètua). He comprat pomes per fer al caliu, les fem en el braser i perfumen tota la casa.

ZERAFINA. — I zón riquízimez.

PERPÈTUA. — Demà te’n portaré i me les deixaràs coure… Farem una pomada.

ZERAFINA, riu. — Per fer cataplazmez al ventre…

PERPÈTUA. — Sempre t’has de ficar on no et demanen.

PERPÈTUA, a Florentina. — Potser que et traguessis l’abric.

FLORENTINA. — Tens raó. No sé ben bé el que em faig.

ZERAFINA. — Vol que li fazi una tazeta de til·la?

FLORENTINA. — Potser sí… Se’m veu molt que estic nerviosa?

PERPÈTUA. — Els ulls et ballen.

FLORENTINA. — Déu meu, mira’m la mà. (Li tremola una mica). Semblo la pobra Zoila.

ZERAFINA. — Corro a fer la til·la.



Se’n va.

PERPÈTUA. — Assossega’t, perquè, si no, les coses surten a l’inrevés. Què pot passar? Que et digui per casar-vos? A tu t’agradaria, ja ho veig. Però si no t’ho diu, creu-me a mi que tinc experiència de la vida: si no t’ho diu, serà la teva sort. Tot el que us ha lligat fins ara us podria deslligar… En fi, no m’hi vull ficar… et dono el meu parer i ben honestament.

FLORENTINA. — El que em passa és molt diferent del que tu et penses… no puc explicar per què però aquesta entrevista em fa molta por. Tinc por. Res més. No penso res, no faig cap projecte. Tinc por.

PERPÈTUA. — Si jo estigués al teu lloc ja fa anys que l’hauria engegat a passeig.

FLORENTINA. — Tu tens el teu punt de vista, filla meva, cadascú té el seu punt de vista. Si sabessis com havia somiat tota la vida d’ésser com les altres… Tenir casa amb fills. Per l’Homer vaig dir que no a un pretendent… i potser hauríem estat feliços.

PERPÈTUA. — Era el fill d’un notari conegut, oi?

FLORENTINA. — Quan vaig tornar del poble, un cop la meva mare enterrada, vaig trobar l’Homer casat. Em va explicar que l’hi havia obligat la família… que sense mi seria desgraciat sempre…

PERPÈTUA. — Històries de mal pagador.

FLORENTINA. — Em penso que una mica bé em deu haver estimat… Tota la vida ens hem vist…

PERPÈTUA. — Hi has deixat els millors anys… I aquests ja són ben perduts. No te’ls tornarà ningú. De vegades et veig des de casa, ran de balcó, mirant el jardí. Tu no em veus. Sola amb la teva vida i sola amb tu. Ell, amb aquesta història, em penso que més aviat s’hi ha divertit. No et vull fer mal. Més aviat miro de treure-te’n.



Entra Zerafina amb la til·la.

ZERAFINA. — La til·la. Begui-ze-la calentona i abanz no vingui el zeu promèz… A poc a poc…

FLORENTINA. — M’agraden tan poc les herbes…

PERPÈTUA. — Tira-t’hi una mica de conyac, pel cor.

FLORENTINA. — Però i els nervis?…

ZERAFINA. — Vaig a buzcar-lo.

PERPÈTUA. — Una mica de conyac, sense abusar, és la gran solució per les tristeses. I per les alegries. A mi el conyac no m’agrada, però de vegades, si estic massa ensopida, me’n poso un dit en una copeta i hi suco un parell de terrossos de sucre.

ZERAFINA, amb l’ampolla de conyac. — Un rajolí. Apa, ja eztà. Ja veurà que bé.

FLORENTINA. — Havies de dur una copeta per la senyora Perpètua…

PERPÈTUA. —… I una per ella. Està més espantada que un ocell.



Se’n va Zerafina i torna de seguida amb dues copetes. Les omple i ella i Perpètua beuen.

ZERAFINA. — No eztic ezpantada… éz que la zenyora Florentina em fa patir… ja fa diez que no éz ella mateixa… dez del dia que va venir el mozo… el zenyor Franzizquet.

PERPÈTUA. — Aquest conyac és de primera.

ZERAFINA, beu i tus. — A mi no m’agrada ni regalat, però ez veu que el nezezito.

FLORENTINA. — Em sembla que aquesta til·la m’anirà molt bé.

PERPÈTUA. — És clar, dona. El que has de fer és no pensar en res. Avui vindrà, com ha vingut tantes vegades. I el que hagi de passar anirà passant sobre el terreny, perds el temps pensant-hi.

ZERAFINA. — Donar conzellz va bé, però elz dintrez ningú no elz arregla. Elz dintrez zón elz dintrez.

Truquen. Zerafina va a obrir. Perpètua l’atura.

PERPÈTUA. — Ja hi vaig jo. Si fos ell, ho aprofitaria per anar-me’n.

FLORENTINA. — Si és ell, la til·la encara no haurà tingut temps de fer-me l’efecte.

ZERAFINA. — No penzi, no penzi…

Entra Perpètua amb Júlia.

JÚLIA. — Entro i surto. M’ha dit la senyora Perpètua que encara no havia vingut. Estic impacient. Aviat deurà venir. És clar que no és gaire puntual. Té.

FLORENTINA. — Què és això?

JÚLIA. — Un bocí de pedra del sant Sepulcre.

FLORENTINA. — No m’ho hauria cregut mai de tu.

JÚLIA. — No és meu, ja saps que sóc incrèdula… el va comprar la meva filla a una gitana quan va passar aquella temporada de disgustos amb el seu home.

PERPÈTUA. — Júlia, em pensava que eres més intel·ligent.

JÚLIA. — Que et penses que hi crec? Però és una d’aquelles coses que si no fan cap mal. I voldria tant que la nostra Florentina fos feliç, pobreta…

ZERAFINA. — Zi la poguézim cazar, quina alegria que tindríem, eh?

JÚLIA. — N’he parlat amb el meu home i saps què m’ha dit?

FLORENTINA. — Aquestes coses li expliques?

JÚLIA. — No me n’he pogut estar… Diu que desitja que tot et surti com tu vulguis. Es veu que et té molt d’afecte.

FLORENTINA. — Però si amb prou feines ens hem creuat mai dues paraules.

ZERAFINA. — Per apreziar una perzona no ez nezeziten paraulez.

PERPÈTUA. — Tothom s’adona que la Florentina és molt bona.

ZERAFINA. — Zí que éz bona, però de vegadez també té el zeu geni…

JÚLIA. — Calla, ximpleta.

ZERAFINA. — Voztè ez pren molta confianza.

PERPÈTUA. — La que te’n prens ets tu.

ZERAFINA. — A veure zi a l’últim no podré enraonar, també.

JÚLIA. — No tens res a fer a la cuina?

ZERAFINA. — He de fer dizabte un dia d’aqueztz.

PERPÈTUA. — I no podries fer-lo ara?

ZERAFINA. — Avui eztem maza neguitozez i potzer trencaria elz platz.

FLORENTINA. — Ella també està trasbalsada.

JÚLIA. — Ja voldria que el senyor Homer hagués vingut… i que ja se n’hagués anat.



Truquen.

FLORENTINA. — Ara.

JÚLIA. — Havia d’haver baixat més d’hora. No hem tingut temps de dir res.

ZERAFINA. — Vaig a obrir?

PERPÈTUA. — Si hi anéssim la Júlia i jo i ho aprofitéssim per marxar?

JÚLIA. — Semblaria que fugim.

FLORENTINA, a Zerafina. — Vés a obrir tu, vés.



Zerafina va a obrir.

PERPÈTUA, a Júlia. — Ha anat bé que baixessis. (Per Florentina). Aquesta està que no s’aguanta.

JÚLIA. — Entre totes som fortes. Fem un bon nus.



Torna Zerafina seguida de Zoila. Estaven molt neguitoses i respiren.

ZOILA. — No faig pas nosa?

JÚLIA. — Ens feies falta. Totes estem no sé com.

ZOILA. — Jo també estic tota alterada. Si no hagués baixat potser m’hauria agafat alguna cosa. No puc fer ni un punt. M’assec, al cap d’un moment m’aixeco, penso que necessito les tisores i agafo les alicates o el rodet de filferro… Tinc el cap a tres passes. No ho entenc.

ZERAFINA. — Doncz mirin, jo eztic ben tranquil·la. Zembla que un home elz fazi por. Em zembla que entre totez plegadez z’hi encaparren maza amb aquezt zenyor Homer.

PERPÈTUA. — Jo no m’hi encaparro gens. I tu hi penses més del que sembla.

ZOILA, es treu una carta del pit. — Mireu quina cosa més estranya. Avui he rebut aquesta carta que no sé de qui és…

JÚLIA. — A veure si a l’últim…

PERPÈTUA. — Del teu fill?

FLORENTINA. — No us diu que no sap de qui és?

ZERAFINA. — Que cozez que pazen…

ZOILA. — Diu: «Benvolguda senyora, fa molts anys una persona molt estimada de vostè em va fer un encàrrec. No el vaig poder complir perquè vaig agafar les febres. He estat anys sense memòria. Avui acabo de sortir de l’hospital de Pennsilvània. D’aquí un mes arribaré a Barcelona i la vindré a visitar. Potser li podré donar unes quantes notícies que li agradaran. Marcel Roig».

FLORENTINA. — Quin misteri…

JÚLIA. — Et deixa amb la mel a la boca.

PERPÈTUA. — Vés amb compte. Potser és algú que sap la història del teu fill i va amb la intenció de fer-te una estafada. És capaç d’explicar-te que el teu fill no pot venir si tu no li envies els diners del viatge. Trobo que aquesta carta més aviat fa malpensar.

ZERAFINA. — Noméz enz faltava aquezta.

ZOILA, a Florentina. — Entre aquesta carta i tu…

ZERAFINA. — Potzer éz el zeu fill i no ze’n recorda. Zeria maza groz…

FLORENTINA. — Diu que vindrà el mes que ve?

ZOILA. — El mes que ve. No diu data, ni dia, ni hora, ja ho heu vist.

PERPÈTUA. — Es veu que és la temporada de les emocions. Tan tranquil·les que estàvem… Tot va començar amb la meva rifa.

JÚLIA. — Amb la vinguda d’aquesta pallassa.

ZERAFINA. — Quina mania d’inzultar-me.

PERPÈTUA. — És simpatia. Que no ho veus?

FLORENTINA. — A l’últim us demanaré que em deixeu sola. No us ofengueu… Voldria estar una estona ben quieta.

JÚLIA. — Sí. Val més que ens en anem.

ZOILA. — Pobrissona, l’estem marejant.

PERPÈTUA. — Adéu, filla meva, tota l’estona resaré per tu.

ZOILA. — No podré donar un punt mentre no sàpiga què ha passat.



Se’n van anant. Florentina les acompanya i torna de seguida.

FLORENTINA, posa les flors que ha dut en un gerro. — Aquestes flors s’estan pansint i… porta aigua, Serafina.

ZERAFINA, torna de la cuina amb un gerret i aboca aigua en el gerro de les flors. — Zón molt carez?

FLORENTINA. — Ja veuràs, és l’hivern.

ZERAFINA, tot remenant la cendra del braser. — Li agraden les varez de Jezè? Zi li agraden n’hi plantaré duez dotzenez a la banda del zol. (Li arregla els cabells). Eztic bé, jo?

FLORENTINA, se la mira de dalt a baix. — Molt neta.

ZERAFINA. — Veu?, m’he canviat de dalt a baix, i olori. (Li acosta el cap). Aigua de colònia Florez del Campo. I el davantal me’l vaig planxar ahir a la nit quan voztè ja dormia. Vaig com una patena… El que no m’agrada éz que z’hagi pozat aquezt veztit tan trizt…

FLORENTINA. — No vaig pas a cap festa…

ZERAFINA. — Qui zap? I voztè no ha de fer joc amb ell. Voztè, té el cor entre alegre i trizt… em penzo.



Se la mira intensament.

FLORENTINA. — Si vols que et digui la veritat…

ZERAFINA. — No eztà genz contenta, ja ho veig. Éz el que paza a lez perzonez que tenen anyz; quan haurien d’eztar contentez no ho eztan i quan haurien d’eztar triztez eztan contentez. I zap per què? L’alegria lez fa plorar perquè lez poza tendrez per dintre i la trizteza lez fa riure per fer veure que no z’adonen de rez.

FLORENTINA. — Les persones que ja tenen anys…

ZERAFINA. — Zón méz maquez que la punyeta.

FLORENTINA. — Escolta, d’on les treus aquestes paraules?

ZERAFINA. — Z’ha de renegar de tant en tant. Tothom renega: de zalat o d’amagat, i zi vol, li puc dir un rozari de renecz. En zé de tota mena.

FLORENTINA. — I al nen, els hi ensenyaràs?

ZERAFINA. — Això zí que no zenyora. Prou que elz deurà aprendre, zi Déu vol.

FLORENTINA, es treu un rellotge del pit. — Trobo que ja hauria de ser aquí.

ZERAFINA. — Com méz trigui méz li anirà fent l’efecte la til·la.

FLORENTINA. — Si triga massa potser n’hauré de prendre una altra.

ZERAFINA. — I a l’últim, així que el veurà, ez quedarà adormida com una zoca.

FLORENTINA. — Encara em faries riure.

ZERAFINA. — Per què no zeiem una eztona i fem brometa? Vol que li expliqui una coza que…



Truquen. Fan un bot.

FLORENTINA. — Ara!

ZERAFINA. — Ara?

FLORENTINA. — Vés.



ZeraFina va a obrir i torna amb Homer de dol rigorós.

HOMER. —, entra, veu Florentina, s’atura en sec: Florentina!…

FLORENTINA. — Homer… (A ZeraFina). Què esperes?

ZERAFINA. — Em penzava…

FLORENTINA, a Zerafina. — Vés, que tens feina.



ZeraFina se’n va.

HOMER. — Florentina…

FLORENTINA. — Seu… T’has aprimat una mica, oi?

HOMER. — Tot em balla.

FLORENTINA. — Vols beure una copeta de conyac?

HOMER. — Sí, filla.

FLORENTINA, aboca el conyac i l’hi dóna: Té. No et faci mania: és la meva copa.

HOMER. — Quines sortides que tens… Moltes gràcies.



Beu.

FLORENTINA. — Vols menjar alguna cosa?

HOMER. — No, gràcies.

FLORENTINA. — Vols treure’t les sabates… Les teves sabatilles són al lloc de sempre…

HOMER. — No, gràcies.

FLORENTINA. — No vols res? Ja saps que…

HOMER. — Gràcies, gràcies.



Arrenca a plorar amb una certa contenció.

FLORENTINA, bastant seca. — Què et passa?

HOMER. — Una mica més de conyac.



Florentina n’hi aboca.

FLORENTINA. — He fet dur aquesta ampolla per quan vinguessis.

HOMER. — Florentina…

FLORENTINA. — Beu.

HOMER, beu d’un glop i li dóna la copa. — Una mica més.

FLORENTINA. — Vols una copa més grossa?

HOMER. — Gràcies. Més val beure a miques.

FLORENTINA. — Beu…

HOMER. — Aquest braser se t’està apagant…

FLORENTINA. — Tens raó. (Crida). Serafina!

ZERAFINA, entrant. — Digui…

FLORENTINA. — Vigila el braser…

ZERAFINA, s’ha posat una floreta als cabells. Carrega el braser. Homer no la deixa de vista un moment. Florentina se n’adona. — De zeguida!

HOMER. — És aquella noia que esperaves l’última vegada que et vaig venir a veure?

FLORENTINA. — Sí. Me la vaig quedar i n’estic molt contenta.

ZERAFINA. — I jo també, zap? Enz avenim molt… com que la zenyora Florentina éz tan bona… Ja eztà. I ara, elz deixo.



Fa una reverència.

HOMER. — Sembla tota simpàtica.

FLORENTINA. — No et vaig ni enviar un mot després de la desgràcia perquè pensava que… A més a més, vaig trigar molt a saber-ho i ho vaig saber per casualitat…

HOMER. — Vas fer santament. T’hauria hagut de dir alguna cosa més aviat… però el trasbals… la malaltia llarga… no pots imaginar com he estat tots aquests mesos.

FLORENTINA. — Trist?

HOMER. — Desesperat, Florentina, desesperat.

FLORENTINA. — Però ara ja estàs més normal… em sembla.

HOMER, arrenca a plorar, es treu un mocador blanc, mentre parlarà s’anirà eixugant els ulls. — Si sabessis… a la vigília de morir, entro a la seva cambra, m’assec prop del llit, respirava molt fatigosament, es veu que ja tenia la mort a dintre. I em va dir. «Hauràs de cremar molts ciris per mi, Homer. Hauràs de fer dir moltes misses per la meva ànima, Homer. Hauràs de portar moltes flors a la meva tomba, Homer…», «Per què?», li vaig preguntar.

«Perquè la meva ànima pugui viure en pau i no tingui remordiments de l’infern que t’he fet passar en vida, Homer…». En aquell moment, Florentina, si vols que et sigui franc, vaig veure tota la nostra vida, la de nosaltres tres, em va passar davant dels ulls com un llampec… i vaig pensar que ben mirat havia de perdonar-la… i que tu i jo potser ens en hauríem pogut estar.

FLORENTINA. — Vols més conyac?

HOMER, para la copa. — La cadena que lliga aquests anys es va fent feixuga. Quan vaig veure la mort a tocar… La mort. La veritat que Déu ens dóna, pobres pecadors que som. La nostra joventut feta de sang i de passions… tot perd color davant de la santa mort. Em mirava amb els ulls oberts i la seva mirada m’anava penetrant endins, com una metzina… He volgut deixar passar temps, oblidar una mica per a no cansar-te amb detalls. Encara estic impressionat.

FLORENTINA. — Ho comprenc, si sabessis com ho comprenc… Jo també, quan vaig saber-ho, vaig tenir com la intuïció que tot havia canviat.

HOMER, s’anima. — Només nosaltres no hem canviat. Tu i jo ferms, com els rocs de vora el mar. Les onades van i vénen, i nosaltres aquí, la llum del sol i la claror de la lluna, tot se’n va i tot torna. Florentina…

FLORENTINA. — Ja saps que t’acompanyo en el sentiment.

HOMER. — Em pensava que un dia…

FLORENTINA. — Jo em pensava que un dia…

HOMER. — Que tu i jo podríem arribar a ser lliures.

FLORENTINA. — I si aquest dia hagués vingut… I si fóssim lliures?

HOMER. — Ho serem mai?

FLORENTINA. — Jo sí.

HOMER. — Tu sí?

FLORENTINA. — Tu no?

HOMER. — També.

FLORENTINA. — Beu.

HOMER. — Em va venint una escalforeta…



Plora.

FLORENTINA. — Què et passa? Què tens?

HOMER, plora una estoneta. — Tinc unes ganes de viure… de viure…

FLORENTINA. — Calma’t, calma’t, ja et passarà.

HOMER. — Veus? Un canvi de vida… Si jo pogués canviar de vida… Trobar una casa acollidora. Trobar un afecte veritable. Una mena de port on poder reposar de la mar esvalotada. Tenir un jardí amb flors i poder-hi prendre la fresca a l’estiu i veure com cauen les fulles rovellades a la tardor. Un jardí amb roses, moltes roses. I, a l’hivern, balcons tancats, escalforeta a dintre, poder beure una copeta amb una companyia amable… I aquest somni, la mort, que se m’ha ficat a dintre, me’l va esmicolant.

FLORENTINA. — Vols dir? Jo també fa anys que espero i no sé ben bé què. Que Déu em perdoni per haver esperat alguna cosa. He esperat sense saber què esperava i tota l’espera s’ha anat fent fidelitat. Pura a través dels anys. El veus, el jardí amb flors? Amb lliris, amb violetes, amb pensaments grocs i morats? I caminets amb ombra per a passejar-s’hi amb calma a les tardes. I no és cap somni, no és cap impossible. Ara és l’hivern. Al jardí, quan vindrà la primavera, hi haurà flors; i quan farà sol hi haurà ombra. El jardí espera algú, voltat de parets velles, altes, perquè ningú no tingui enveja del benestar que hi haurà a dins… (En veure que ell calla). Dispensa, vols més conyac?

HOMER. — Gràcies. (Para la copa). Déu meu… Si haguessis vist aquells ulls, eren com uns ulls sense cara… i deien: «T’he fet patir, he estat dolenta, a vegades t’he tractat malament, t’he fet la vida difícil… però he estat la teva dona i ja som vells».

FLORENTINA. — N’hi ha un que s’ha fet molt vell. I més vell per dintre que per fora.

HOMER. — Quan penso que continuo en els meus fills. Quan penses que les teves accions, siguin les que siguin, les jutjaran els fills. Les flors que vam tenir de la nostra sang amagada. Que haurien pogut ser teus i meus si el destí no s’hi hagués ficat pel mig.

FLORENTINA. — Al jardí de què parlaves és l’hivern. Fa molts anys un home jove va prometre a una noia que se l’estimaria sempre. Però a ell el temps el va disfressar de vell i no sap per quin camí anar-se’n. Hi ha jardins amb camins que no porten enlloc… Vols més conyac?

HOMER. — Una mica, gràcies. Tu i jo sempre hem estat bons amics.

FLORENTINA. — Veig els teus fills, bons com un pa de sucre, jutjant la vida de la senyora Florentina, professora de piano en una casa de Sant Gervasi. Els teus fills, que només viuen pel seu pare…, que ja és lliure com les orenetes…

HOMER. — Com les orenetes?

FLORENTINA. — Lliure d’entrar i de sortir d’aquesta casa.

HOMER. — Et trobo com si no et fessis càrrec que…

FLORENTINA. — Oh, sí. Em faig càrrec de tot; per alguna cosa sóc vella. Els ulls d’una persona que mor poden omplir el món. (Transició). I de què va morir?

HOMER, tranquil·litzat davant de la pregunta concreta. — Del pit. Una pulmonia. Com s’ofegava abans de morir…

FLORENTINA. — Com la meva mare. Jo també he vist morir. La meva…

HOMER. — No tothom pot morir havent pogut veure realitzades les seves il·lusions.

FLORENTINA. — I els teus fills com s’ho han pres?

HOMER. — Pobrissons… Semblava que els tornés a veure quan eren petits… desemparats d’una banda a l’altra del pis, sense saber què fer ni què dir. Com si quedar-se sense mare fos el començament de la seva mort.

FLORENTINA. — La teva filla festeja?

HOMER, lleugerament impacient mira el rellotge. — Què deies?

FLORENTINA. — Crec que la teva filla festeja.

HOMER. — Amb un bon noi… Semblen dos colomins… Hauria d’anar-me’n. M’han de portar unes comandes i he de firmar uns albarans.

FLORENTINA. — Es diu Gertrudis, oi?

HOMER. — Sí, és un nom com qualsevol altre. A mi m’hauria agradat més que s’hagués dit Isabel, ja ho saps… però va guanyar la família de la meva dona, que en pau descansi.

FLORENTINA. — I el noi té promesa?

HOMER. — Pobret, quan veu una noia abaixa els ulls… un model. Un veritable model.

FLORENTINA. — I tu, sempre a la botiga?

HOMER. — Quin remei em toca. Per la vida es perd la vida. En fi, ja t’he vist, que és el que volia… i ja tornaré. Si sabessis la feina que tinc aquests dies… No sé pas com sortir-me’n. Estic colgat. Bé, me’n vaig. Ja tornaré. Tornaré aviat.

FLORENTINA. — Com vulguis. Sempre t’obriré la porta. És com si fossis a casa teva.

HOMER. — Adéu.

FLORENTINA. — Sobretot, no hi pensis tant. A viure… Tant com puguis, sents? Em faràs cas?

HOMER. — Confia en mi.

FLORENTINA. — Adéu.



L’acompanya.

Surt Zerafina, tota esporuguida.

Torna Florentina.

ZERAFINA. — Ez caza?

FLORENTINA. — He vist morir una persona davant meu.

ZERAFINA. — Eztà tota blanca.

FLORENTINA. — Veure els morts de prop fa perdre el color.

ZERAFINA. — I per aquezt zenyor que zembla un ànec, tant zoroll?

FLORENTINA. — Vés a buscar la senyora Perpètua.

ZERAFINA. — De zeguida.



Zerafina se’n va. Florentina obre el balcó i crida.

FLORENTINA. — Zoila! Zoila! Ah, em pensava que no m’havies sentit. Escolta, avisa la Júlia. Baixeu!



Se’n va a la cuina. Torna amb copes i dues ampolles. Ho deixa tot damunt de la taula. Tanca els finestrons i encén el llum. Encén els ciris de sobre el piano. Truquen. Va a obrir i torna amb Júlia i Zoila.

JÚLIA. — Que vetlles la mort?

ZOILA. — Què és tot això? Què t’ha dit? Suposo que ha vingut.

FLORENTINA. — Una mica de calma i us ho explicaré tot.

JÚLIA. — Sembla que siguem al teatre… Què ha passat? Et cases o no et cases?

FLORENTINA. — Espera. De moment necessito paper i ploma… i tinta. (Va a l’escriptoriet del fons, treu tot el que necessita per a escriure i ho posa damunt de la taula).

Veieu? Mireu-me. Sóc la mateixa o sóc una altra? Tinc el nas que tenia, les galtes que tenia, els mateixos peus que sempre m’han servit per caminar, les mateixes mans, menys bufones…

JÚLIA. — Home és clar, ja se sap…

ZOILA. — Pobra Florentina.

FLORENTINA. — No em diguis pobra Florentina que no sóc pobra.



Truquen.

FLORENTINA. — Deu ser la senyora Perpètua amb la Serafina. Vols anar a obrir, Júlia?



Surt Júlia.

ZOILA, baixet. — Calma’t, sents? Pensa que la sang té males bromes. Velles com som no podem jugar a tenir disgustos.



Entren Zerafina, Perpètua i Júlia.

PERPÈTUA. — Reina santíssima, quin decorat. O, i els ciris… Que els heu encès a la memòria de la senyora?

ZERAFINA. — Mai no havia vizt cap caza amb el llum enzèz de dia com a la miza…

FLORENTINA. — Seieu totes que us explicaré una història que sabeu però us l’explicaré seguida [sic].



S’asseuen totes.

FLORENTINA, s’ha quedat dreta. — És la vella història del senyor Homer i la senyora Florentina. Si hi hagués sang, se’n podria fer un romanço i explicar-la pels mercats.

Però no hi ha hagut sang, i sense sang no hi ha romanço.

Homer i Florentina eren veïns de petits i es van enamorar.

Van quedar que, a la majoria d’edat, es casarien. Homer, quan Florentina va anar al poble a cuidar la seva mare, es va casar. Quan Florentina va tornar a Barcelona, després de mesos i mesos sense notícies, va trobar el promès casat. Potser van passar tres anys i una tarda de març i de pols el va veure en un carrer d’aquí [a] la vora. Van caminar una estona junts, ell es va excusar. — la família, l’obediència als pares… però que ell estava enamorat de Florentina i que ho estaria sempre. Es van trobar altres vegades i Homer, casat i amb fills, cada divendres anava a una casa de Sant Gervasi a veure la senyora Florentina i a dir-li que l’estimava. I van passar anys. Quan Homer tenia moments difícils, Florentina l’ajudava. Va quedar vidu. I Florentina va saber que, al contrari del que ell li havia dit sempre, tenia un parell de fills que ningú no els voldria ni regalats. I Florentina s’havia fet il·lusions i Homer va dir-li que les il·lusions només servien pels joves.

JÚLIA. — El poca-vergonya.

PERPÈTUA, molt satisfeta. — Ja m’ho pensava. Has tingut sort, avui. Et felicito. Vine, que et faré un petó.

ZOILA. — Florentina…

FLORENTINA. — Us he cridat a totes, perquè, en aquest moment, en aquesta casa, estem celebrant un enterrament. L’enterrament d’un venedor de ciris i estampes.

Res més. I ara, davant de totes, vull escriure uns mots al meu advocat. (S’asseu a la taula i escriu.) «Benvolgut Sr. Tries. — fa molt temps que l’hauria d’haver vingut a veure per a parlar d’aquells valors que vostè em va aconsellar que comprés i que no vaig voler comprar. Ja vindré, però estic molt ocupada i no li puc dir quan serà. Avui l’escric només per demanar-li que faci el favor de reclamar, amb tota urgència, l’import total del préstec que fa uns deu anys vaig fer al Sr. Homer Cisquelles». Ara la firma.

ZERAFINA. — Zi que ze’nz torna dolenta…

JÚLIA. — Calla.



Florentina, fica la carta en un sobre i escriu l’adreça.

FLORENTINA. — Demà, sens falta, la tiraràs.

ZERAFINA. — Vol que la tiri ara mateix?

FLORENTINA. — Demà. El cas és tenir-la feta. (Agafa un altre full de paper.) «Jo, Florentina Mata, domiciliada al carrer de Sant Hermenegildo Número 3, filla de Marta i Andreu, nascuda a la ciutat de Barcelona l’any 1855, anul·lo, pel present document, el testament anterior i deixo tot el que tinc i tot el que pugui tenir a Serafina Retalló i Bohigues, de divuit anys d’edat, filla de»… (A Zerafina). Com es diuen els teus pares?

ZERAFINA. — Joan i Magdalena…

FLORENTINA. — …«Joan i Magdalena, originària de Vallgorguina». (A Júlia i a Perpètua). Voleu firmar com a testimonis? (Firmen). No voldria morir aquesta nit sense tenir les coses en ordre. Demà aniré a casa del notari i faré fer aquest testament com cal.

JÚLIA. — Serafina!…

ZERAFINA. — Zenyora Florentina, no pot zer! No ho vull. No pot zer! No zabré què fer-ne. Em zembla que zomio…

PERPÈTUA. — Ja t’ho pots ben creure, que totes ho hem vist.

JÚLIA. — I si no fas bondat ja has vist com es fa i com es desfà un testament.

ZERAFINA. — No faig rez, jo. No faig rez eczprezament. Zóc així… No hi tinc cap culpa zi m’eztimen…

FLORENTINA. — I ara, a riure.

JÚLIA. — A viure.

PERPÈTUA. — Alegria.

FLORENTINA. — A la salut de totes nosaltres i perquè siguem amigues sempre.



Així que van per alçar les copes, truquen.

ZOILA. — Potser és l’Homer.

ZERAFINA, ensopida. — Ez deu haver repenzat…

FLORENTINA, a Júlia. — Vés a obrir tu que ets més valenta i si és l’Homer no l’obris. Potser d’aquí una temporada el tornaré a rebre, per a riure… un altre dia. Avui no.



Surt Júlia.

PERPÈTUA. — Tornarà i et convencerà.

ZOILA. — Ho té com un vici.

FLORENTINA. — De tota la vida he estat fidel a mi mateixa.



Entra Júlia amb Miqueló.

JÚLIA. — Hi ha aquest jove que vol veure la Serafina.

ZERAFINA. — Que no etz mort?

FLORENTINA. — Qui és?

JÚLIA. — El Miqueló.

PERPÈTUA. — Ja m’estranyava que poguéssim acabar la festa en pau.

ZERAFINA. — Zenyora Florentina: éz el Miqueló. (Ben acostada a Florentina). Què volz?

MIQUELÓ. — Em van fer presoner.

ZERAFINA. — Ja ho zabia. I què?

MIQUELÓ. — Vinga patir, i molta calor.

ZERAFINA. — Tant que t’agradava l’eztiu.

FLORENTINA. — Vol seure?

MIQUELÓ. — Voldria parlar amb la Serafina.

ZERAFINA. — No zé per què haz vingut. Zi haguezin dit que haviez desaparegut, podiez venir, però quan d’una perzona diuen que éz morta, val méz que no torni.

MIQUELÓ. — Però jo no ho sabia que m’haguessin donat per mort…

ZERAFINA. — Que no t’ho va dir la teva mare…

MIQUELÓ. — Sí.

ZERAFINA. — I doncz, bé ho zabiez que tothom et feia mort.

MIQUELÓ. — Voldria parlar amb tu a soles.

ZERAFINA. — Tot el que m’hagiz de dir ja m’ho potz dir, aqueztez zenyorez zón lez mevez amiguez.

MIQUELÓ. — Doncs mira, vinc per dir-te si et vols casar amb mi.

ZERAFINA. — Em zembla que haz fet tard.

MIQUELÓ. — Què vols dir? He estat presoner dels moros, em vaig disfressar de moro per a poder fugir, he patit set i gana i son… i sempre pensant en tu… La teva mare m’ha dit que ja li agradava per gendre i tothom em vol i tothom ho troba bé.

ZERAFINA. — Doncz totz plegatz heu perdut el tempz. No em cazo. Ni em cazaré.

MIQUELÓ. — Però jo t’estimo… Jo…

ZERAFINA. — I tornar cap a la vinya? No zenyor!

FLORENTINA. — Serafina vols dir que no el tractes una mica massa…

ZERAFINA. — Em feiez maza martiriz i n’eztic ben tipa i véz-te’n que ja enz hem vizt prou.

MIQUELÓ. — Te’n penediràs. Si no em vols perquè estimes aquell farinós de fill del senyor Vidal…

ZERAFINA. — Ni el farinóz del zenyor Vidal ni tu i véz-te’n abanz que no em pugi la zang al cap. Aquí zom zenyorez zolez i zom molt felizez, i delz homez enz en ben refumem.

MIQUELÓ. — Si em puja la sang al cap a mi… Potser te’n recordaràs, d’aquesta tarda.

ZERAFINA. — Haz fet tard. Haviez de dir alz moroz que et deixezin anar abanz.

MIQUELÓ. — Em vaig escapar.

ZERAFINA. — Haz badat un any i ara volz arribar i trobar-ho tot a punt? Véz-te’n.

MIQUELÓ. — I vostès no la poden convèncer? Mirin que per a mi la Serafina… és com l’aire que respiro. La duc molt endintre.

ZERAFINA. — Véz-te’n, zentz? No em faràz plorar mai méz tirant-me grapatz de terra a l’ezquena mentre badava i fent-me la traveta quan pazejàvem. Véz a l’ezcola i diguez al zenyor meztre que t’enzenyi de zer un zenyor ben educat. I apa, prou.

MIQUELÓ. — Que un home s’hagi de sentir dir aquestes paraules. Hi ha coses que no es diuen… mocosa!

ZERAFINA. — Totz elz homez zou igualz i totz prometeu cozez que dezpréz no compliu.

MIQUELÓ. — Però si jo em vull casar…

ZERAFINA. — Erez mort i no haviez d’haver tornat.

MIQUELÓ. — Jo no ho sabia que fos mort.

ZERAFINA, a totes. — Éz méz tozut que una mula.

JÚLIA. — Miri jove, val més que la deixi estar. Ja ho veu, oi?, que perd el temps?

MIQUELÓ. — Però és que jo he vingut per casar-m’hi.

FLORENTINA. — I ella no es vol casar.

MIQUELÓ. — És que a més a més… vull reparar una falta… em van dir que havies anat a casa de la teva tia…

ZERAFINA. — No ze’n recorda ningú. I méz m’eztimo no enrecordar-me’n perquè va zer maza trizt.

MIQUELÓ. — Què li diré a la meva mare i als de casa?

ZERAFINA. — Elz diuz que jo t’he dit que no m’agradez. I totz riuran.

MIQUELÓ. — Que vingui del poble per casar-me amb tu i que em diguis que no em vols… Passi-ho bé tinguin.

ZERAFINA. — I no torniz. Aquí éz una caza de zenyorez zolez. Caza’t amb la Jozefina.

MIQUELÓ. — No m’agrada.

ZERAFINA. — I quan tornàveu de la font un dia vaig veure que rèieu.

MIQUELÓ. — Però…

ZERAFINA. — I zi la Jozefina no t’agrada i no tenz ezpera per cazar-te encara queda la Crizantema.

MIQUELÓ. — No m’agrada.

ZERAFINA. — Doncz no t’hi caziz.

MIQUELÓ. — Ja han vist que és ella que no em vol, eh? Jo duia bona intenció. Ja ho veuen. Ja me’n vaig. Adéu. Em vols donar la mà?

ZERAFINA. — La mà zí.

MIQUELÓ. — Sempre pensava en tu, saps? De nit i de dia.

ZERAFINA. — Maza martiriz. Compra’t un zendrer.

MIQUELÓ. — Vols dir que si tornés… més endavant…

ZERAFINA. — Éz ben inútil. No m’agraden elz homez. Zóc propietària i ja eztà bé.

MIQUELÓ. — Adéu. Passi-ho bé tinguin.

ZERAFINA. — Adéu.



L’acompanya Júlia.

ZOILA. — Pobre noi. A l’últim em feia pena.

ZERAFINA. — Perquè no el coneix.

FLORENTINA. — Feia pena.

ZERAFINA. — A mi no me’n feia genz. Que no zelebrem l’enterrament del zenyor Homer?

PERPÈTUA. — Espera que torni la Júlia.

FLORENTINA. — Vols dir que no et sabrà greu el que has fet?

ZERAFINA. — Zi ez penza que dic una coza i en penzo una altra, z’equivoca. Que no veuen que zi li haguéz dit que eztic d’aquella manera, ze m’hauria menjat de viu en viu? No ho veuen? Zembla que acabin de néixer.



Torna Júlia.

ZERAFINA. — D’aquí zinc minutz zemblarà una cadernera. Tot éz comèdia.

FLORENTINA, alça la copa. — No en parlem més. A la salut de totes i perquè demà sigui un dia alegre.

PERPÈTUA. — A viure. A riure…

ZOILA. — Alegria.

ZERAFINA. — A la noztra zalut. Fora d’aquezta caza, tot éz comèdia.



Beuen i riuen.





MERCÈ RODOREDA i GURGUÍ (Barcelona, 1908 - Girona, 1983) deixà d’anar a escola molt petita i passà una infantesa solitària lliurada al somni i a la lectura.

Amb Aloma obtingué el premi Crexells de l’any 1937. Posteriorment la refaria i en publicaria la versió definitiva l’any 1969.

Les circumstàncies dramàtiques de la Guerra Civil espanyola l’obligaren a emprendre la peregrinació de l’exili.

El 1954, coincidint amb el seu establiment a Ginebra, començà la seva etapa de maduresa escrivint títols tan coneguts com Vint-i-dos contes (1958), La plaça del Diamant (1962, potser la més coneguda i emblemàtica, portada al cinema i traduïda a nombrosos idiomes), El carrer de les Camèlies (1966), Jardí vora el mar (1967) i La meva Cristina i altres contes (1967). És a finals de la dècada dels setanta que tornà a Catalunya. Amb Mirall trencat (1974), acabada a Romanyà de la Selva, començaria la seva etapa de vellesa; el 1978 publicà el llibre de relats Semblava de seda i altres contes; el 1980 aparegueren Viatges i flors i Quanta, quanta guerra… i el 1986 La mort i la primavera, la seva obra pòstuma.

Considerada l’escriptora de llengua catalana contemporània més influent i una de les més importants de la història de la literatura en català, va guanyar els premis més importants de la literatura catalana, com el Sant Jordi, el Ramon Llull, el Joan Crexells, el Lletra d’Or, el de la Crítica, el de la Crítica Serra d’Or, etc. El 1949 va ser nomenada Mestre en Gai Saber. El 1980 va rebre el Premi d’Honor de les Lletres Catalanes.





